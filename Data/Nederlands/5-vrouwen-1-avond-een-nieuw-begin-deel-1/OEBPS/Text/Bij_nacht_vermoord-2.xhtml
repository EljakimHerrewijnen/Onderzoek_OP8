<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bij_nacht_vermoord-2</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="Bij_nacht_vermoord" xml:lang="nl-NL">
  <div class="Basistekstkader">
    <p class="hoofdstukcijfer">2</p>

    <p class="plat-initiaal"><span class="_idGenDropcap-1">G</span>alahad, de buitensporig grote kat, lag over haar luie stoel gedrapeerd als een zatlap over de bar net voor sluitingstijd. Omdat hij de hele nacht druk in de weer was geweest met dozen aanvallen, met lint vechten en rondslingerend pakpapier vermorzelen, liet ze hem liggen om zijn roes uit te slapen.</p>

    <p class="plat-inspring">Eve zette haar tas neer en liep meteen naar de AutoChef. ‘David Palmer is de man die we zoeken.’</p>

    <p class="plat-inspring">‘Je hebt de dader al aangewezen.’</p>

    <p class="plat-inspring">‘Absoluut. Ik weet wie we moeten hebben, we zijn oude bekenden, Dave en ik.’</p>

    <p class="plat-inspring">Roarke nam de koffie van haar aan en bekeek haar door de damp die uit het kopje opsteeg. ‘Die naam komt me vaag bekend voor.’</p>

    <p class="plat-inspring">‘Je kent hem ook. Het werd drie, drieënhalf jaar geleden breed uitgemeten in de media. Ik heb al mijn bestanden van dat onderzoek nodig, alle gegevens van de rechtszaak. Je zou kunnen beginnen met...’ Ze zweeg toen hij zijn hand op haar arm legde.</p>

    <p class="plat-inspring">‘David Palmer... seriemoordenaar. Martelmoorden.’ Het kwam langzaam weer bij hem naar boven. ‘Vrij jong nog, wat was het, midden twintig?’</p>

    <p class="plat-inspring">‘Tweeëntwintig toen hij werd opgepakt. Een echt wonderkind, onze Dave. Hij beschouwt zichzelf als wetenschapper, visionair. Hij ziet het als zijn missie om uit te vinden hoeveel lichamelijk lijden de menselijke geest kan verdragen – pijn, angst, honger, uitdroging, sensorische deprivatie – en dat vast te leggen. En hij kon het perfect onder woorden brengen.’ Ze nam een slokje van haar koffie. ‘Met dat knappe koppie van hem, stralend van enthousiasme, zat hij tijdens de verhoren zonder blikken of blozen uit te leggen dat als we het breekpunt van de geest zouden vinden, we het zouden kunnen versterken, verstevigen. Hij had bedacht dat ik als rechercheur vast wel interesse in zijn werk zou hebben. Rechercheurs werken onder grote druk, we bevinden ons vaak in levensgevaarlijke situaties waarbij de geest makkelijk wordt afgeleid door angst of andere prikkels van buitenaf. De uitkomsten van zijn onderzoek zouden kunnen worden gebruikt bij agenten en bewaking, het leger, zelfs in het zakenleven.’</p>

    <p class="plat-inspring">‘Ik besefte niet dat hij er één van jou was.’</p>

    <p class="plat-inspring">‘Ja, hij was van mij.’ Ze haalde haar schouders op. ‘In die tijd werkte ik meer op de achtergrond.’</p>

    <p class="plat-inspring">Hij wilde glimlachen bij die opmerking, in de wetenschap dat het deels door hun relatie kwam dat dát niet meer zo was. Maar hij herinnerde zich nog te veel van de zaak-Palmer om te kunnen lachen. ‘Ik nam aan dat hij veilig opgesloten zat.’</p>

    <p class="plat-inspring">‘Niet veilig genoeg. Hij is ontsnapt. Het slachtoffer van vanochtend is achtergelaten op een openbare plek, ook kenmerkend voor Dave. Hij vindt het fijn als wij op de hoogte zijn van zijn noeste arbeid. De autopsie zal het moeten uitwijzen, maar het slachtoffer is voorafgaand aan zijn dood gemarteld. Ik denk dat Dave een nieuwe schuilplaats heeft gevonden en dat de rechter daar al een dag tot zijn beschikking was voordat hij hem ombracht. De uiteindelijke dood door wurging heeft rondom middernacht plaatsgevonden. Prettige feestdagen, rechter Wainger,’ mompelde ze.</p>

    <p class="plat-inspring">‘Dat moet de rechter zijn die zijn zaak heeft behandeld.’</p>

    <p class="plat-inspring">‘Ja.’ Afwezig zette ze haar kopje neer en greep in haar tas naar een kopie van de brief die ze eerder die dag in een afgesloten zak naar het lab had gestuurd. ‘Hij heeft een visitekaartje achtergelaten – nog een aanwijzing. Alle namen op deze lijst verwijzen naar zijn rechtszaak en veroordeling. Ik denk dat een deel van zijn werk dit keer ook moet zorgen dat zijn beoogde slachtoffers alvast in de rats zitten over wat hij allemaal met ze van plan is. Er wordt contact met ze opgenomen en ze worden bewaakt. Hij zal flink zijn best moeten doen om er een te pakken te krijgen.’</p>

    <p class="plat-inspring">‘En jij dan?’ Roarke sprak met bestudeerde kalmte na een blik op de lijst, op de naam van zijn vrouw. ‘Waar is jouw beveiliging?’</p>

    <p class="plat-inspring">‘Ik ben van de politie. Ik ben degene die waakt.’</p>

    <p class="plat-inspring">‘Hij wil jou waarschijnlijk het liefst van allemaal, Eve.’</p>

    <p class="plat-inspring">Ze draaide zich om. Hoe beheerst zijn stem ook was, de boosheid klonk er toch in door. ‘Misschien wel, maar niet zo graag als ik hem.’</p>

    <p class="plat-inspring">‘Jij hebt hem gestopt,’ ging Roarke verder. ‘Alles wat volgde: de onderzoeken, de zitting, de uitspraak – kwam voort uit jouw werk. Jij doet er het meeste toe.’</p>

    <p class="plat-inspring">‘Ik stel voor dat we de conclusies overlaten aan de profiler.’ Al was ze het wel met hem eens. ‘Ik neem contact op met Mira zodra ik alle dossiers van die zaak weer heb ingezien. Als jij die nou voor me opvraagt, kan ik vast beginnen aan mijn voorlopig verslag. Ik geef je de codes wel van mijn kantoorunit en de Palmer-bestanden.’</p>

    <p class="plat-inspring">Zijn wenkbrauwen gingen omhoog en er verscheen een zelfvoldane glimlach op zijn gezicht. ‘Alsjeblieft zeg. Ik kan echt niet werken als jij me beledigt.’</p>

    <p class="plat-inspring">‘Sorry.’ Ze pakte haar koffie weer. ‘Ik weet ook niet waarom ik doe alsof jij codes nodig hebt om ergens toegang toe te krijgen.’</p>

    <p class="plat-inspring">‘Ik heb ook geen idee.’</p>

    <p class="plat-inspring">Hij ging zitten om de gegevens op te vragen die ze nodig had en voerde zonder moeite zijn taak uit. Het was voor hem een makkelijke klus, die zijn geest de ruimte liet om overwegingen te maken. Om te beslissen.</p>

    <p class="plat-inspring">Ze had gezegd dat hij niets met de zaak te maken had en dat hij afstand moest nemen zodra Peabody weer aan het werk ging. Maar ze zat ernaast. Omdat haar naam op de lijst stond, was hij betrokkener dan ooit. En niets ter wereld, zelfs niet de vrouw van wie hij hield, kon maken dat hij zich zou terugtrekken.</p>

    <p class="plat-inspring">Vlakbij was Eve op de reserve-unit bezig de harde feiten te rapporteren. Ze wilde de uitkomsten van de autopsie, het forensisch team en de sweeperdata. Maar de kans was groot dat ze pas morgen op het eind van de dag iets zou horen van de onervaren oproepkrachten op het lab.</p>

    <p class="plat-inspring">Terwijl het haar moeite kostte om haar ergernis over Kerstmis en de feestdagen te onderdrukken, beantwoordde ze haar piepende 'link. ‘Dallas.’</p>

    <p class="plat-inspring">‘Inspecteur, met agent Miller.’</p>

    <p class="plat-inspring">‘Wat is er, Miller?’</p>

    <p class="plat-inspring">‘Inspecteur, mijn partner en ik hebben opdracht gekregen om contact op te nemen met assistent-aanklager Ring en haar te bewaken. We zijn even na half acht bij haar woning aangekomen. Er werd niet opengedaan.’</p>

    <p class="plat-inspring">‘Deze situatie heeft hoge prioriteit, Miller. Je hebt toestemming het pand te betreden.’</p>

    <p class="plat-inspring">‘Ja, chef. Begrepen. Dat hebben we ook gedaan. Persoon in kwestie bevindt zich niet in de woning. Mijn partner heeft de buurvrouw van tegenover ondervraagd. Persoon in kwestie is gisterochtend vroeg vertrokken om de feestdagen door te brengen bij haar familie in Philadelphia. Inspecteur, ze is nooit aangekomen. Haar vader heeft haar vanochtend als vermist opgegeven.’</p>

    <p class="plat-inspring">Eve voelde haar maag samentrekken. Te laat, dacht ze. Nu al te laat. ‘Welk soort transpo, Miller?’</p>

    <p class="plat-inspring">‘Eigen auto. We zijn op weg naar de garage waar ze een parkeerplaats heeft.’</p>

    <p class="plat-inspring">‘Hou me op de hoogte, Miller.’ Eve verbrak de verbinding en Roarke keek haar aan. ‘Hij heeft haar te pakken. Ik zou graag willen geloven dat ze onderweg autopech had of een vakantieflirt heeft opgeduikeld alvorens af te reizen naar haar familie, maar hij heeft haar. Ik heb de 'linkcodes nodig voor de andere namen op de lijst.’</p>

    <p class="plat-inspring">‘Komt voor elkaar. Een ogenblik.’</p>

    <p class="plat-inspring">Voor één van die namen had ze de code niet nodig. Ze voelde haar hart bonzen van ongerustheid terwijl ze contact opnam met Mira op haar thuisnummer. Een klein ventje met een glimlach op zijn gezicht nam grinnikend op. ‘Vrolijk kerstfeest! Dit is het huis van mijn oma.’</p>

    <p class="plat-inspring">Eve vroeg zich even verward af hoe ze zich had kunnen vergissen in de code. Toen hoorde ze de bekende, zachte stem op de achtergrond en zag Mira in beeld verschijnen met een glimlach om haar mond en een gespannen blik in haar ogen.</p>

    <p class="plat-inspring">‘Eve. Goedemorgen. Heb je een momentje? Ik loop even naar boven. Nee, lieverd,’ zei ze tegen het jochie dat aan haar mouw stond te trekken. ‘Ga maar met je nieuwe speelgoed spelen. Ik ben zo terug. Ogenblikje, Eve.’</p>

    <p class="plat-inspring">Het scherm werd een rustgevende, koele tint blauw en Eve ademde opgelucht uit, dankbaar dat ze haar vriendin thuis had getroffen, levend, wel en veilig. Ze overdacht hoe bizar ze het vond om zich de gelijkmoedige psychiater voor te stellen als oma.</p>

    <p class="plat-inspring">‘Sorry hoor.’ Mira kwam weer in beeld. ‘Ik wilde dit niet doen in het bijzijn van mijn gezin.’</p>

    <p class="plat-inspring">‘Geen probleem. Is er al bewaking?’</p>

    <p class="plat-inspring">‘Ja.’ Aan Mira was niet snel te zien dat ze gespannen was, maar nu haalde ze zenuwachtig een hand door haar zwarte haar. ‘Een beroerde klus voor ze, om met kerst in de auto bij mij op de stoep te staan. Ik heb nog niet bedacht hoe ik ze hier binnen kan laten zonder dat de familie erachter komt wat er speelt. Eve, mijn kinderen en kleinkinderen zijn er. Ik moet weten of er een kans is dat ze gevaar lopen.’</p>

    <p class="plat-inspring">‘Nee,’ verduidelijkte Eve snel. ‘Dat is niet zijn stijl. Dokter Mira, je mag je huis niet verlaten zonder beveiligers. Je mag nergens heen – niet naar kantoor, niet naar de buurtwinkel – zonder hen beiden. Morgen krijg je een traceerarmband aangemeten zodat we je kunnen volgen.’</p>

    <p class="plat-inspring">‘Ik tref alle voorzorgsmaatregelen, Eve.’</p>

    <p class="plat-inspring">‘Mooi, want een van die maatregelen is alle afspraken met patiënten uit te stellen totdat Palmer is opgepakt.’</p>

    <p class="plat-inspring">‘Maar dat is belachelijk.’</p>

    <p class="plat-inspring">‘Je mag op geen enkel moment alleen zijn met iemand. Dus tenzij je patiënten ermee instemmen hun ziel bloot te leggen in het bijzijn van twee agenten, moet je nu vakantie nemen.’</p>

    <p class="plat-inspring">Mira keek Eve vastberaden aan. ‘En jij bent ook van plan vrij te nemen?’</p>

    <p class="plat-inspring">‘Ik ben van plan mijn werk te doen. Jij bent een deel van dat werk. Stephanie Ring wordt vermist.’ Ze wachtte, heel even, zodat het kwartje zou vallen. ‘Doe wat je wordt gevraagd, dokter Mira, anders word je binnen een uur in beveiligde hechtenis genomen. Ik heb morgen een overlegmoment nodig. Ik kom wel naar jou toe.’</p>

    <p class="plat-inspring">Ze verbrak de verbinding, wendde zich tot Roarke voor de 'linkcodes en zag dat hij haar onbeweeglijk aankeek. ‘Wat?’</p>

    <p class="plat-inspring">‘Ze betekent veel voor je. Als ze je minder kon schelen, zou je het misschien wat subtieler hebben aangepakt.’</p>

    <p class="plat-inspring">‘Ik ben meestal weinig subtiel als het erop aankomt. Kom maar door met die codes.’ Toen hij aarzelde, zuchtte ze en antwoordde: ‘Oké, oké, wat jij wilt. Ze betekent veel voor me en ik zal het niet laten gebeuren dat hij zelfs maar in haar buurt komt. Hier met die verdomde codes.’</p>

    <p class="plat-inspring">‘Ik heb ze al naar je unit gestuurd, inspecteur. Ingelogd, op geheugen. Je hoeft alleen de naam in te toetsen om verbinding te krijgen.’</p>

    <p class="plat-inspring">‘Opschepper.’ Ze mompelde zachtjes, omdat ze wist dat hij erom zou lachen, en richtte zich weer op de andere namen op Palmers lijst.</p>

    <p class="plat-inspring">Nadat ze had gecheckt dat de andere doelwitten waren waar ze moesten zijn, beveiligd en wel, richtte Eve haar aandacht op de bestanden die Roarke had opgevraagd.</p>

    <p class="plat-inspring">Ze was een uur bezig met het doorlezen van data en verslagen, daarna nog een uur met het herbekijken van haar gesprekken met Palmer.</p>

    <p class="plat-inspring"><span class="italic">Oké, Dave, vertel eens over Michelle Hammel. Wat maakte haar bijzonder?</span></p>

    <p class="plat-inspring">David Palmer, een goed uitziende man van tweeëntwintig met het verzorgde uiterlijk van de welgestelde New England-familie waar hij van afstamde, glimlachte en leunde enthousiast voorover – zijn karamelkleurige huid blaakte van gezondheid en levendigheid.</p>

    <p class="plat-inspring">Eindelijk luistert er iemand. Eve herinnerde zich dat ze dat had gedacht toen ze zichzelf terugzag zoals ze daar drie jaar geleden had gezeten. Hij ziet eindelijk kans om zijn briljante ideeën te delen.</p>

    <p class="plat-inspring">Haar kapsel zag er belabberd uit – in die tijd knipte ze zelf nog onbeholpen haar haren. De laarzen die ter hoogte van haar enkels over elkaar waren geslagen, waren toen nog nieuw en vrijwel ongeschonden. Er zat geen trouwring om haar vinger.</p>

    <p class="plat-inspring">Voor de rest, dacht ze, was ze nog altijd dezelfde.</p>

    <p class="plat-inspring"><span class="italic">Ze was jong, fit, atletisch,</span> vertelde Palmer haar. <span class="italic">Bijzonder gedisciplineerd, lichamelijk en geestelijk. Een langeafstandsloper – een favoriet voor de Olympische Spelen. Ze wist hoe ze pijn moest uitsluiten, zich kon richten op een taak. Ze stond aan de top, begrijp je. Zoals Leroy Greene onder aan de ladder stond. Hij had al jaren zijn geest vertroebeld met illegale middelen. Hij kon geen enkele verstorende prikkel verdragen. Hij was alle controle al kwijt zelfs voordat de pijn werd toegediend. Zijn geest brak al op het moment dat hij bij bewustzijn kwam en ontdekte dat hij was vastgebonden aan de tafel. Maar Michelle...</span></p>

    <p class="plat-inspring"><span class="italic">Vocht ze? Hield ze het vol?</span></p>

    <p class="plat-inspring">Palmer knikte vrolijk. <span class="italic">Ze was schitterend, echt waar. Ze probeerde zich met man en macht uit de banden los te maken maar staakte haar verzet toen ze begreep dat ze zichzelf toch niet zou kunnen bevrijden. Er was angst. De monitors registreerden haar verhoogde hartslag en bloeddruk, alle essentiële lichamelijke en emotionele tekens. Ik heb uitstekende apparatuur.</span></p>

    <p class="plat-inspring"><span class="italic">Ja, ik heb het gezien. Het beste van het beste.</span></p>

    <p class="plat-inspring"><span class="italic">Het werk is van levensbelang.</span> Zijn blik werd wazig, zoals altijd wanneer hij sprak over het belang van zijn experimenten. <span class="italic">Je zult zien, als je de data van Michelle bekijkt, dat ze haar angst gebruikte om zichzelf in leven te houden. Ze had het aanvankelijk onder controle, probeerde met mij te praten. Ze deed beloften, probeerde mij ervan te overtuigen dat ze mijn onderzoek begreep, dat ze me zou helpen. Ze was slim. Toen ze begreep dat het haar niet zou helpen, vervloekte ze mij, stuwde haar adrenaline op terwijl ik nieuwe pijnstimuli toediende.</span></p>

    <p class="plat-inspring">‘Hij brak haar voeten,’ zei Eve. Ze voelde Roarkes aanwezigheid achter haar. ‘Toen haar armen. Hij had destijds gelijk over zijn apparatuur. Hij had elektroden die, verbonden met verschillende lichaamsdelen of geplaatst in de openingen, elektrische schokken van variable sterkte toedienden. Hij hield Michelle drie dagen in leven tot de martelgang haar brak. Ze smeekte hem tegen het einde haar te doden. Hij gebruikte een touw met een katrol om haar op te hangen – geleidelijke wurging. Ze was negentien.’</p>

    <p class="plat-inspring">Roarke legde zijn handen op haar schouders. ‘Je hebt hem al een keer tegengehouden, Eve, het zal je nu ook weer lukken.’</p>

    <p class="plat-inspring">‘Echt wel.’</p>

    <p class="plat-inspring">Ze keek op van het geluid van voetstappen op de gang die snel dichterbij kwamen. ‘Bewaar data en bestand,’ beval ze net toen Nadine Furst de kamer inliep. Geweldig, dacht ze, een bezoekje van een van de top-liveverslaggevers van Channel 75. Dat ze vriendinnen waren, maakte Eve niet minder op haar hoede.</p>

    <p class="plat-inspring">‘Kerstbezoekjes aan het afleggen, Nadine?’</p>

    <p class="plat-inspring">‘Ik kreeg vanochtend een cadeautje.’ Nadine gooide een disc op het bureau.</p>

    <p class="plat-inspring">Eve keek ernaar en vervolgens weer naar het gezicht van Nadine. Ze zag bleek, de scherpe gelaatstrekken leken afgetobd. Nadine was voor de verandering niet keurig geplamuurd en gekapt. Ze oogde meer dan murw geslagen, besefte Eve. Ze zag er bang uit.</p>

    <p class="plat-inspring">‘Wat is er aan de hand?’</p>

    <p class="plat-inspring">‘David Palmer.’</p>

    <p class="plat-inspring">Langzaam kwam Eve van haar stoel. ‘Wat is er met hem?’</p>

    <p class="plat-inspring">‘Blijkbaar weet hij wat voor werk ik doe en dat jij en ik bevriend zijn. Hij heeft me dat gestuurd.’ Ze wierp een blik op het schijfje, probeerde een rilling te onderdrukken. ‘Hij hoopte dat ik een verhaal zou schrijven over hem en zijn werk en de inhoud van de disc met jou zou delen. Heb je iets te drinken voor me? Iets sterks.’</p>

    <p class="plat-inspring">Roarke kwam achter het bureau vandaan en hielp haar in een stoel.</p>

    <p class="plat-inspring">‘Ga zitten. Je hebt het koud,’ mompelde hij toen hij haar handen vastpakte.</p>

    <p class="plat-inspring">‘Ja, dat klopt. Ik heb het koud sinds ik die beelden heb afgespeeld.’</p>

    <p class="plat-inspring">‘Ik pak wat cognac voor je.’</p>

    <p class="plat-inspring">Nadine knikte, balde haar vuisten en legde ze in haar schoot. ‘Er zijn nog twee andere mensen in die opname te zien. Een van hen is rechter Wainger. Of wat er over is van rechter Wainger. En er is een vrouw bij die ik niet heb herkend. Ze is... Hij is al met haar begonnen.’</p>

    <p class="plat-inspring">‘Hier.’ Roarke bracht de borrel en vouwde voorzichtig haar handen om het glaasje. ‘Drink dit maar.’</p>

    <p class="plat-inspring">‘Oké.’ Ze hief het glas naar haar mond, nam een grote slok en voelde hoe de hitte insloeg in haar onderbuik. ‘Dallas, ik heb veel erge dingen gezien. Ik heb er verslag van gedaan, ik heb ze bestudeerd. Maar zoiets heb ik nog nooit gezien. Ik weet niet hoe je ermee omgaat, elke dag opnieuw.’</p>

    <p class="plat-inspring">‘Eén dag tegelijk.’ Eve pakte de disc op. ‘Jij hoeft het niet nog een keer te bekijken.’</p>

    <p class="plat-inspring">‘Jawel.’ Nadine nam nog een slok, ademde langzaam uit. ‘Dat moet ik wel.’</p>

    <p class="plat-inspring">Eve draaide de disc om in haar hand. Het was een standaardmodel. Ze zouden hem niet kunnen traceren. Ze stopte hem in haar unit.</p>

    <p class="plat-inspring">‘Kopieer schijf en speel af, vertoon op scherm.’</p>

    <p class="plat-inspring">Het jeugdige, aantrekkelijke gezicht van David Palmer verscheen op het scherm aan de muur.</p>

    <p class="plat-inspring">‘Mejuffrouw Furst, of mag ik je Nadine noemen? Dat is toch zoveel persoonlijker en mijn werk is nogal persoonlijk voor mij. Ik heb jouw werk overigens bewonderd. Dat is een van de redenen om aan jou toe te vertrouwen dat mijn werk wordt uitgezonden. Jij gelooft in wat je doet, nietwaar, Nadine?’</p>

    <p class="plat-inspring">Zijn ogen keken nu ernstig, van professional tot professional, zijn gezicht had de jeugdige onschuld van een novice bij het altaar. ‘Wij die streven naar perfectie, geloven in wat we doen,’ ging hij verder. ‘Ik weet dat jij een vriendschappelijke relatie met inspecteur Dallas hebt. De inspecteur en ik hebben ook een relatie, misschien niet zo vriendschappelijk, maar we zijn met elkaar verbonden en ik bewonder haar uithoudingsvermogen. Ik hoop dat je de inhoud van dit schijfje zo snel mogelijk met haar deelt. Op dit moment leidt ze waarschijnlijk het onderzoek naar de dood van rechter Wainger.’</p>

    <p class="plat-inspring">Zijn glimlach lichtte nu op, werd een tikje krankzinnig. ‘Hallo inspecteur. Vergeef me als ik eerst mijn zaken met Nadine afrond. Ik wil graag dat Dallas erbij betrokken wordt. Dat is belangrijk voor me. Jij vertelt mijn verhaal toch wel, Nadine? Laat het publiek zelf maar oordelen, in plaats van een bekrompen dwaas in een zwarte toga.’</p>

    <p class="plat-inspring">De volgende scène gleed geruisloos in beeld. Het geluid stond zo hard dat het gegil van de vrouw de lucht leek te doorklieven in de kamer waar Eve zat te kijken.</p>

    <p class="plat-inspring">Het lichaam van rechter Wainger was aan handen en voeten gebonden en hing boven een betonnen vloer. ‘Een gewone katrol deze keer,’ peinsde Eve. Hij had de tijd genomen om wat speciaals op te zetten maar het was nog niet het complexe, zelfs ingenieuze martelsysteem dat hij eerder had geconstrueerd.</p>

    <p class="plat-inspring">Maar toch, hij deed zijn werk grondig.</p>

    <p class="plat-inspring">Het gezicht van Wainger was asgrauw van doodsangst en pijn. De spieren trokken terwijl Palmer letters in zijn borst brandde met een handlaser. Hij kermde alleen, zijn hoofd hing slap. Vlakbij piepte en zoemde een systeem met monitors.</p>

    <p class="plat-inspring">‘Hij laat het afweten, zie je wel,’ zei Palmer kortaf in een voice-over. ‘Zijn geest beweegt zich bij de pijn vandaan, omdat hij de pijn niet langer kan verdragen. Zijn systeem zal een poging doen om zich af te sluiten in bewusteloosheid. Dat kan teruggedraaid worden, zoals je hier zult zien.’ Op het scherm trok hij aan een hendeltje. Er klonk een hoog gejammer, vervolgens schokte het lichaam van Wainger. Deze keer schreeuwde hij.</p>

    <p class="plat-inspring">Aan de andere kant van de kamer gilde en snikte een vrouw. De kooi waarin ze zat, schommelde wild heen en weer aan een kabel. Ze had slechts ruimte om gehurkt op handen en knieën te zitten. Er hing lang, donker haar voor haar gezicht, maar Eve herkende haar.</p>

    <p class="plat-inspring">Stephanie Ring was in Palmers handen.</p>

    <p class="plat-inspring">Toen hij zich omdraaide en een andere hendel overhaalde, begon de kooi te vonken en te schudden. De vrouw liet een doordringend gejammer horen en zakte ineen.</p>

    <p class="plat-inspring">Palmer wendde zich naar de camera en glimlachte. ‘Ze leidt af, maar de tijd begint te dringen. Ik moet al aan een nieuw subject beginnen voordat ik het werk aan het vorige heb afgerond. Maar ze komt gauw genoeg aan de beurt. Het hart van subject Wainger begint het op te geven. Zijn gegevens zijn bijna compleet.’</p>

    <p class="plat-inspring">Met gebruik van de touwen liet hij Wainger met de hand zakken tot hij de vloer had bereikt. Eve bemerkte de strak gespannen spierbundels aan Palmers armen. ‘Dave heeft getraind,’ mompelde ze. ‘Om in vorm te komen. Hij wist dat hij deze keer harder zou moeten werken. Hij bereidt zich graag grondig voor.’</p>

    <p class="plat-inspring">Palmer deed een voorbeeldig geknoopte lus om de hals van Wainger en liet het losse stuk touw nauwgezet door een metalen ring aan het plafond glijden. Hij leidde het touw weer terug naar beneden door een ring aan de vloer en begon te trekken waardoor Wainger eerst op zijn knieën terechtkwam, vervolgens op zijn voeten en uiteindelijk begon te snakken naar adem.</p>

    <p class="plat-inspring">‘Zet hem alsjeblieft stil.’ Nadine kwam abrupt overeind. ‘Ik kan het niet nog een keer aanzien. Ik dacht dat ik het zou kunnen. Ik kan het niet.’</p>

    <p class="plat-inspring">‘Stop afspelen.’ Eve wachtte tot het scherm leeg werd en ging op haar hurken voor Nadine zitten. ‘Het spijt me.’</p>

    <p class="plat-inspring">‘Nee, het spijt mij. Ik dacht dat ik sterk was.’</p>

    <p class="plat-inspring">‘Dat ben je ook. Maar zo sterk is niemand.’</p>

    <p class="plat-inspring">Nadine schudde haar hoofd, sloeg in één teug haar cognac achterover en zette het glas neer. ‘Jij wel. Jij laat het je niet raken.’</p>

    <p class="plat-inspring">‘Het raakt me wel. Maar het is mijn werk. Ik regel een paar uniformen om je naar huis te brengen. Ze blijven bij je tot we Palmer hebben.’</p>

    <p class="plat-inspring">‘Denk je dat hij achter mij aan komt?’</p>

    <p class="plat-inspring">‘Nee, maar waarom zouden we het riskeren? Ga naar huis, Nadine. Zet het van je af.’</p>

    <p class="plat-inspring">Nadat ze Roarke had gevraagd Nadine naar beneden te brengen en bij haar te wachten tot de beveiliging kwam, keek Eve het filmpje af. Tegen het eind ontmoette haar blik die van Palmer, die zich tot de camera richtte.</p>

    <p class="plat-inspring">‘Subject Wainger is om middernacht gestorven, op 24 december. Jij zult het langer uithouden, Dallas. Dat weten we allebei. Jij wordt mijn boeiendste subject. Ik heb zulke geweldige verrassingen voor jou in petto. Je vindt me wel. Ik weet dat het je gaat lukken. Daar reken ik op. Fijne feestdagen.’</p>
  </div>
</body>
</html>
