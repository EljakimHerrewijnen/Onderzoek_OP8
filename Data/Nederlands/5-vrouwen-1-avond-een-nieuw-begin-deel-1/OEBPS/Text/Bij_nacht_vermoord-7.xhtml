<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bij_nacht_vermoord-7</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="Bij_nacht_vermoord" xml:lang="nl-NL">
  <div class="Basistekstkader">
    <p class="hoofdstukcijfer">7</p>

    <p class="plat-initiaal"><span class="_idGenDropcap-1">E</span>r woonde geen Peter Nolan op het adres op 68th Street. De Kowaski’s, een ouder echtpaar met een wat roestige waakhond, woonden er al vijftien jaar.</p>

    <p class="plat-inspring">Navraag bij de bank had uitgewezen dat de Nolan-rekening persoonlijk was geopend op 20 december dat jaar en op 22 december weer was gesloten.</p>

    <p class="plat-inspring">Precies lang genoeg om de aankoop te doen, dacht Eve. Maar hoe kwam hij aan het geld?</p>

    <p class="plat-inspring">Ze volgde het advies van Roarke op en rondde een lange dag af met zoekopdrachten naar bankrekeningen op naam van Palmer. Dat zou wel een hoop tijd gaan kosten, dacht ze in haar ogen wrijvend.</p>

    <p class="plat-inspring">Hoeveel tijd had Carl nog? Nog een dag, gokte ze. Als Palmer goed in vorm was, genoot hij te veel van zijn werk om het af te raffelen. Maar ergens in de komende vierentwintig uur zou hij een poging doen om Justine Polinsky te pakken te krijgen.</p>

    <p class="plat-inspring">Terwijl haar computer ratelde, leunde ze achterover en deed haar ogen dicht. Bijna middernacht, dacht ze. Nog een dag voorbij. Feeney deed zijn deel. Ze vertrouwde erop dat ze spoedig informatie over de werktuigen en de apparatuur zouden hebben en dan moesten de huizen nog worden nagegaan. Ze kenden nu het model, het type en het kenteken van zijn voertuig.</p>

    <p class="plat-inspring">Hij had een spoor achtergelaten, dacht ze. Hij wilde dat ze het zou volgen, wilde haar vlakbij. De hufter.</p>

    <p class="plat-inspring"><span class="italic">Het is tussen jou en mij, nietwaar, Dave?</span> Haar gedachten waaierden uit. <span class="italic">Hoe snel kan ik zijn, hoe gewiekst? Jij hebt bedacht dat het de feestvreugde zou vergroten als ik eenmaal in die kooi zit. Dat wil je zo graag dat je steekjes laat vallen. Kleine steekjes.</span> <span class="italic">Die ga ik gebruiken om je mee op te hangen.</span></p>

    <p class="plat-inspring">Ze viel in slaap met het geratel van de computer op de achtergrond en werd pas wakker toen ze voelde dat ze werd opgetild.</p>

    <p class="plat-inspring">‘Wat?’ Vanuit een reflex greep ze naar haar wapen.</p>

    <p class="plat-inspring">‘Jij moet naar bed.’ Roarke hield haar dicht tegen zich aan terwijl hij het kantoor verliet.</p>

    <p class="plat-inspring">‘Ik had alleen even mijn ogen dicht. Er komen net gegevens binnen. Ik wil niet dat je me draagt.’</p>

    <p class="plat-inspring">‘Je lag zo ongeveer in coma, die gegevens komen morgenochtend wel en ik draag je nu toch al.’</p>

    <p class="plat-inspring">‘Ik kom steeds meer in de buurt, maar ik ben er nog net niet.’</p>

    <p class="plat-inspring">Hij had de bankgegevens op haar scherm gezien. ‘Ik kijk morgenochtend naar die rekeningen voor je,’ vertelde hij haar en legde haar op het bed.</p>

    <p class="plat-inspring">‘Kan ik zelf ook.’</p>

    <p class="plat-inspring">Hij maakte haar ster los, legde hem opzij. ‘Ja, sheriff. Maar geld is mijn werk. Doe je ogen maar dicht.’</p>

    <p class="plat-inspring">‘Hij zal nu wel slapen.’ Ze liet toe dat Roarke haar uitkleedde. ‘In een groot, zacht bed met schone lakens. Dave houdt van schoon en comfortabel. Hij heeft waarschijnlijk een beeldscherm in zijn slaapkamer, zodat hij Neissan kan volgen. Hij vindt het fijn om te kijken voordat hij gaat slapen, heeft hij me verteld.’</p>

    <p class="plat-inspring">‘Niet nadenken.’ Roarke gleed naast haar in bed en trok haar tegen zich aan.</p>

    <p class="plat-inspring">‘Hij wil mij.’</p>

    <p class="plat-inspring">‘Ja, dat weet ik.’ Roarke drukte een kus op haar kruin, evengoed als troost voor zichzelf als voor haar. ‘Maar hij mag je niet hebben.’</p>

    <p class="plat">Het slapen hielp. Ze was als een blok in slaap gevallen en had zes uur in dromenland doorgebracht. Er was midden in de nacht geen telefoontje geweest om te melden dat het lichaam van Carl Neissan was gevonden.</p>

    <p class="plat-inspring">Nog een dag voorbij, dacht ze terwijl ze haar kantoor in beende. Roarke zat aan haar bureau, druk bezig met het analyseren van gegevens.</p>

    <p class="plat-inspring">‘Waar ben je mee bezig?’ Ze vloog hem bijna aan. ‘Dat is vertrouwelijk.’</p>

    <p class="plat-inspring">‘Niet zo muggenziften, lieverd. Jij ging gisteravond op stok, het gaat je dagen kosten om alle rekeningen op naam van Palmer uit te pluizen. Je zoekt er eentje waarop veel gebeurt, forse overboekingen en verbindingen met andere rekeningen... zaken die lastig te achterhalen zijn bij iemand die gewend is zijn sporen goed te wissen.’</p>

    <p class="plat-inspring">‘Je kunt niet zomaar zitten wroeten in de gegevens van een politieonderzoek.’</p>

    <p class="plat-inspring">‘Natuurlijk wel. Jij hebt koffie nodig.’ Hij keek even op. ‘Dan voel je je weer jezelf en kan ik laten zien wat ik heb gevonden.’</p>

    <p class="plat-inspring">‘Ik voel me al mezelf.’ Wat, moest ze toegeven, op dat moment vooral geërgerd en prikkelbaar was. Ze stampte naar de AutoChef en koos voor een extra grote beker heet en zwart. De weldadige, echte cafeïne die Roarke altijd bestelde, stroomde door haar lichaam.</p>

    <p class="plat-inspring">‘Wat heb je gevonden?’ eiste ze terwijl ze de kamer in liep.</p>

    <p class="plat-inspring">‘Palmer was te simpel, te voor de hand liggend,’ begon Roarke en haar ogen werden spleetjes.</p>

    <p class="plat-inspring">‘Daar dacht je gisteren anders over.’</p>

    <p class="plat-inspring">‘Ik zei: ga na of er familie is, of anderen met dezelfde naam. Ik had misschien moeten voorstellen om de meisjesnaam van zijn moeder te proberen. Riley. Hier hebben we een rekening van ene Palmer Riley. Die is zes jaar geleden geopend. Een standaardbetaalrekening, gebruikt. De afgelopen zes maanden is er wat activiteit geweest, ik ga ervan uit dat je verdachte in de gevangenis toegang heeft gehad tot een 'link of een computer.’</p>

    <p class="plat-inspring">‘Hij had er niet in de buurt mogen komen. Hoe weet je dat zo zeker?’</p>

    <p class="plat-inspring">‘Hij weet precies hoe geld werkt en hoe geldstromen lopen. Je kunt hier zien dat hij zes maanden terug iets meer dan 1,3 miljoen op zijn rekening had staan. De afgelopen drie jaar werd alles automatisch afgehandeld, zonder ingrijpen van de rekeninghouder. Maar hier begint hij geld over te boeken. Hier heb ik er een naar een rekening op naam van Peter Nolan, wat trouwens de naam is van de man van zijn tante aan vaderskant. Internationale rekeningen, buitenplanetaire rekeningen, New Yorkse rekeningen – verschillende namen, verschillende identiteiten. Hij zat al een hele tijd op dit geld en heeft gewacht tot hij een manier had gevonden om het te gebruiken.’</p>

    <p class="plat-inspring">‘Toen ik hem vorige keer oppakte, hebben we zijn bankrekeningen geblokkeerd. Rekeningen op de naam David Palmer. We hebben er verder niet bij stilgestaan. Ik heb er niet aan gedacht.’</p>

    <p class="plat-inspring">‘En waarom zou je ook? Je hebt hem tegengehouden en ervoor gezorgd dat hij achter slot en grendel kwam. De bedoeling was dat hij daar zou blijven.’</p>

    <p class="plat-inspring">‘Als ik het allemaal was nagegaan, had hij dit geld nu niet achter de hand gehad om weer aan de slag te gaan.’</p>

    <p class="plat-inspring">‘Eve, hij zou hoe dan ook een manier hebben gevonden.’ Hij wachtte tot ze hem aankeek. ‘Dat weet je.’</p>

    <p class="plat-inspring">‘Tja.’ Ze zuchtte. ‘Ja, dat weet ik ook wel. Dit laat zien dat hij plannen heeft gemaakt, goed heeft rondgekeken, met geld heeft gegoocheld en het heeft doorgesluisd naar verschillende rekeningen. We moeten zijn rekeningen blokkeren. Ik denk niet dat een rechter daarover met me in discussie gaat, zeker niet na wat er met een van hen is gebeurd.’</p>

    <p class="plat-inspring">‘Daarmee maak je hem wel pissig.’</p>

    <p class="plat-inspring">‘Dat is het plan. Ik heb de namen, nummers en locaties nodig van alle rekeningen waar hij mee te maken heeft.’ Ze ademde krachtig uit. ‘Dan ben ik je wat schuldig.’</p>

    <p class="plat-inspring">‘Gebruik je cadeau maar, dan staan we quitte.’</p>

    <p class="plat-inspring">‘Mijn cadeau? O ja. Waar wil ik heen en wat wil ik doen. Geef me nog even om daar over na te denken. Als we deze zaak hebben opgelost, wil ik hem met oud en nieuw verzilveren.’</p>

    <p class="plat-inspring">‘Prima plan.’</p>

    <p class="plat-inspring">Een afschuwelijke gedachte sloop haar drukke hoofd binnen. ‘We hebben geen afspraak met oud en nieuw, toch? Een feestje, een etentje of zoiets?’</p>

    <p class="plat-inspring">‘Nee, ik wilde alleen jou.’</p>

    <p class="plat-inspring">Ze beantwoordde zijn blik, haar ogen werden kleiner terwijl haar glimlach juist groeide. ‘Heb je dit soort opmerkingen geoefend?’</p>

    <p class="plat-inspring">‘Nee.’ Hij stond op, nam haar gezicht in zijn handen en zoende haar, hard en diep. ‘Ik heb ze allemaal op disc.’</p>

    <p class="plat-inspring">‘Je bent een charmeur, Roarke.’ Ze haalde haar hand door haar haren en verloor zichzelf even in zijn aanblik. Vervolgens schudde ze zich kort door elkaar en deed een stap terug. ‘Ik moet aan het werk.’</p>

    <p class="plat-inspring">‘Wacht.’ Hij pakte haar hand vast voordat ze zich weg kon draaien. ‘Wat was dat?’</p>

    <p class="plat-inspring">‘Ik weet het niet. Dat overkomt me soms. Jij overkomt me soms, geloof ik. Ik heb er nu geen tijd voor.’</p>

    <p class="plat-inspring">‘Lieve Eve.’ Hij streek met zijn duim over haar knokkels. ‘Maak er straks wat tijd voor vrij.’</p>

    <p class="plat-inspring">‘Absoluut, dat doe ik.’</p>

    <p class="plat">Ze werkten samen een uur door voordat Peabody binnenstapte. Eve schakelde meteen, liet Roarke doen waar hij goed in was – data manipuleren – en richtte zich op vrijstaande huizen die waren aangeschaft in de omgeving van New York, vanaf zes maanden geleden toen Palmer zijn rekening had geactiveerd.</p>

    <p class="plat-inspring">Feeney belde haar om te laten weten dat hij een deel van het materieel in de opname had geïdentificeerd en uitzocht waar het vandaan kwam.</p>

    <p class="plat-inspring">Eve pakte de prints bij elkaar en kwam overeind. ‘We hebben meer dan dertig huizen te bekijken. We moeten er ook echt heen, want ik vertrouw die namen en gegevens niet. Hij kan van alles hebben gebruikt. Peabody...’</p>

    <p class="plat-inspring">‘Ik ga mee, inspecteur.’</p>

    <p class="plat-inspring">‘Goed. Roarke, ik ben op pad.’</p>

    <p class="plat-inspring">‘Ik laat het weten als ik dit voor elkaar heb.’</p>

    <p class="plat-inspring">Ze bekeek hem. Roarke ging soepel, doortastend en methodisch te werk. En vroeg zich plotseling af wie zich dan nu bezighield met wat ze altijd in gedachten zijn imperium noemde. ‘Luister, ik kan iemand bellen om dit te komen doen. McNab...’</p>

    <p class="plat-inspring">‘McNab.’ Peabody keek afkeurend voordat ze zich kon inhouden. Ze had een tijdelijke wapenstilstand gesloten met de EDE-rechercheur, maar dat betekende nog niet dat ze haar zaak met hem wilde delen. Alweer. ‘Dallas, kom op. Het is hier net zo lekker rustig.’</p>

    <p class="plat-inspring">‘Komt goed.’ Roarke keek haar vluchtig aan en knipoogde naar Peabody. ‘Ik zie het als een investering.’</p>

    <p class="plat-inspring">‘Prima. Flits mij en Feeney de data als je alles bij elkaar hebt. Ik wil het touw ook nog nagaan. Waarschijnlijk heeft hij alles zelf gehaald, maar als hij iets heeft laten bezorgen, weten we meteen waar hij zit.’</p>

    <p class="plat">Na een tocht van drie uur langs allerhande deuren, gesprekken met thuisblijfouders, huishoudsters en thuiswerkers, kreeg Eve medelijden met Peabody en stopte bij een schuifkraam.</p>

    <p class="plat-inspring">In deze buurt waren de schuifkramen schoon, de zon- of regenschermen felgekleurd en de bediending beleefd. En de prijzen buitensporig hoog.</p>

    <p class="plat-inspring">Peabody keek schuldig toen ze een creditcard moest gebruiken om alleen koffie, kebab en een portie flinterdunne oliechips af te rekenen.</p>

    <p class="plat-inspring">‘Het is mijn spijsvertering,’ mompelde ze terwijl ze weer in de auto stapte. ‘Die vereist regelmatig brandstof.’</p>

    <p class="plat-inspring">‘Tank maar gauw bij dan,’ raadde Eve aan. ‘Dit wordt een lange dag. Minstens de helft van deze mensen komt pas ruim na vijven thuis.’</p>

    <p class="plat-inspring">Ze greep naar de 'link toen deze piepte. ‘Dallas.’</p>

    <p class="plat-inspring">‘Dag inspecteur.’ Roarke keek haar droog aan. ‘Je gegevens komen eraan.’</p>

    <p class="plat-inspring">‘Bedankt. Dan begin ik met het bevelschrift.’</p>

    <p class="plat-inspring">‘Eén ding... Ik heb geen transactie gevonden die groot genoeg was om de aanschaf van of een voorschot op een huis te bekostigen. Sommige zouden misschien nog kunnen, maar als hij die auto ook niet via de bank heeft betaald, zoals je me vertelde, is de kans groot dat hij niet wilde dat CompuGuard zou gaan wroeten in zijn geldzaken.’</p>

    <p class="plat-inspring">‘Hij heeft verdomme een woning, Roarke. Ik weet het zeker.’</p>

    <p class="plat-inspring">‘Ik denk dat je gelijk hebt. Ik geloof alleen niet dat hij hem recentelijk heeft gekocht.’</p>

    <p class="plat-inspring">‘Ik heb er nu nog twintig op mijn lijstje staan,’ antwoordde ze. ‘Ik moet ze nog nalopen. Misschien heeft hij wel iets gehuurd. Hij koopt het liefst, maar het zou kunnen dat hij nu huurt. Ik zal daar ook nog even achteraan gaan.’</p>

    <p class="plat-inspring">‘Er waren geen periodieke afschrijvingen, zoals voor een huur of hypotheek.’</p>

    <p class="plat-inspring">Ze siste. ‘Belachelijk.’</p>

    <p class="plat-inspring">‘Wat?’</p>

    <p class="plat-inspring">‘Dat je zo’n goede politieagent zou zijn.’</p>

    <p class="plat-inspring">‘Ik vind het nogal ongepast dat je me onder deze omstandigheden staat te beledigen. Ik moet nu wat mijn eigen zaken regelen,’ zei hij toen ze naar hem grijnsde. ‘Voordat ik weer verder ga met de jouwe.’</p>

    <p class="plat">Palmer was zelf naar een gereedschapswinkel bij Canal getogen om honderd en tien meter touw aan te schaffen. De verkoper die de verkoop had afgehandeld, had de ID-foto bekeken en merkte op dat hij meneer Dickson zo’n aardige jongeman had gevonden. Onder de naam Dickson had Palmer ook een dozijn zwaargewicht katrollen gekocht, een voorraad stalen ringen, kabels en de complete Handy Home­maker-gereedschapsset inclusief het gratis bijgevoegde laserpakket.</p>

    <p class="plat-inspring">De hele mikmak was achterin de gloednieuwe Booster-6Z geladen – de verkoper had nog bewonderend naar de auto gekeken – op die ochtend van 22 december.</p>

    <p class="plat-inspring">Eve stelde zich voor dat Palmer zowel die dag als de volgende behoorlijk in de weer was geweest om zijn persoonlijke horrorkamer speelklaar te maken.</p>

    <p class="plat-inspring">Tegen achten hadden ze alle huizen op de lijst van Eve afgestreept.</p>

    <p class="plat-inspring">‘Dat was het dan.’ Eve stapte weer in haar auto en drukte met haar vingers tegen haar oogleden. ‘Geen steek verder. Ik breng je even naar een transpohalte, Peabody.’</p>

    <p class="plat-inspring">‘Ga je naar huis?’</p>

    <p class="plat-inspring">Eve liet haar handen weer zakken. ‘Hoezo?’</p>

    <p class="plat-inspring">‘Omdat ik nog niet klaar ben met mijn dienst als jij nu die door mij opgestelde lijst huurwoningen gaat controleren.’</p>

    <p class="plat-inspring">‘Pardon?’</p>

    <p class="plat-inspring">Peabody klemde haar kaken op elkaar. Eve kon iemand koude rillingen bezorgen als ze haar hooghartige officierstoon opzette.</p>

    <p class="plat-inspring">‘Ik ga niet naar huis, chef, om u alleen in het veld te laten met Palmer op vrije voeten en u als zijn doelwit. Met alle respect, inspecteur.’</p>

    <p class="plat-inspring">‘Jij denkt dat ik zo’n miezerige gestoorde niet aankan?’</p>

    <p class="plat-inspring">‘Ik denk dat je hem te graag aan wilt kunnen.’ Peabody zuchtte. ‘Ik blijf, Dallas.’</p>

    <p class="plat-inspring">Eve’s ogen werden spleetjes. ‘Heb jij soms met Roarke gepraat?’ Bij het zien van de bijna onmerkbare schittering in de ogen van Peabody vloekte ze. ‘Godverdomme.’</p>

    <p class="plat-inspring">‘Hij heeft het bij het rechte eind, jij niet. Chef.’ Peabody zette zich schrap voor de ontploffing, vastberaden deze het hoofd te bieden. Ze stond perplex van de reactie.</p>

    <p class="plat-inspring">‘Wellicht,’ was het enige wat Eve zei toen ze optrok.</p>

    <p class="plat-inspring">Omdat ze toch al op dreef was, keek Peabody haar schuin aan.</p>

    <p class="plat-inspring">‘Je hebt de hele dag nog niet gegeten. Je hebt zelfs niet van mijn oliechips gesnoept. Je kunt wel een maaltijd gebruiken.’</p>

    <p class="plat-inspring">‘Oké, oké. Jezus, Roarke heeft zeker je nummer.’</p>

    <p class="plat-inspring">‘Was het maar zo.’</p>

    <p class="plat-inspring">‘Klep dicht, Peabody. Even bijtanken voor de spijsvertering, dan beginnen we aan de huurunits.’</p>

    <p class="plat-inspring">‘Klep gesloten, chef.’</p>
  </div>
</body>
</html>
