<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Onbekend</title>
    <meta name="GENERATOR" content="OpenOffice 4.1.2  (Win32)"/>
    <meta name="AUTHOR" content="Hans Vervoort"/>
    <meta name="CREATED" content="20160630;19260000"/>
    <meta name="CHANGEDBY" content="Johan Vervoort"/>
    <meta name="CHANGED" content="20160630;19260000"/>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body lang="nl-NL" text="#000000" dir="LTR" class="calibre">
<p class="western" id="calibre_pb_143">
<b class="calibre1">142. Mijn wereldreis</b></p>
<p class="western"><br class="calibre2"/>
</p>
<p class="western">Na een onbeantwoorde
liefde zegde ik mijn baan op en nam half oktober 1962, 23 jaar jong,
een kloek besluit. Ik kocht een tweedehands Solex en ging op
wereldreis. In mijn fietstas had ik een groot blik kapucijners voor
de eerste dagen en een schriftelijke cursus autogeen lassen. Ik had
ergens gelezen dat als je dat beheerste, je over de hele wereld werk
kon krijgen. En hoe moeilijk kon dat zijn, autogeen lassen. Een kaart
had ik niet bij me, maar wel een kleine agenda met een piepklein
Europa-kaartje erin. Ik wist: tussen Keulen en Parijs ligt de weg
naar Rome. Dat was vooralsnog genoeg. Na twee overnachtingen in
goedkope stulpjes bereikte ik het Noorden van Frankrijk. En daar kwam
ik in problemen. De Solex was een vrij primitieve brommer die werd
voortbewogen doordat een aandrijfwiel op de voorband drukte en die
voortduwde. Op de toch vrij lichte heuvels in het Noorden van
Frankrijk leverde dat onmiddellijk problemen op, want het
aandrijfwiel begon te slippen op de voorband en ik zag grote kale
plekken ontstaan in het rubber. Ik werd nijdig, want de Solex was
godverju een Frans product! Maar ik begon ook te beseffen dat ik
misschien wat ondoordacht op pad was gegaan. Als de Solex deze
heuvels al niet aan kon, hoe kwam ik dan de bergen van Spanje over?
Wat te doen? Met hangende poten terugkeren was mijn eer te na. Ik nam
de pont naar Engeland, ook een stuk van de wereld immers, waar tot
mijn verbazing de bromfiets onbekend was en ik verplicht was een
motor-nummerplaat aan te schaffen. Met enige van de douane geleende
elastieken slaagde ik erin die aan de voor- en achterkant van de
Solex te bevestigen en terwijl de nummerborden rammelden en
kletterden begaf ik me op pad. Ik kwam tot het badplaatsje Seaford en
werd daar onder de hoede genomen van een bed-en-breakfast-dame die
mij zag tobben aan de kant van de weg, voor de zoveelste keer
proberend een nummerbord goed vast te krijgen. Ik kreeg een mooie
kamer en at mee met het gezin, waar de televisie de hele dag aan
stond. En zo hoorde ik op 22 oktober 1962 president Kennedy een
speech afsteken. De Cubacrisis was losgebrand, de 3e wereldoorlog kon
elk moment beginnen. Enkele dagen bracht ik in Seaford door. Het
plaatsje had een wandelboulevard en een strand, waar ik dagelijks een
half uur rillend doorbracht, om toch enige zin aan mijn aanwezigheid
te geven. Ik weet niet of u het weet, maar in Engeland kan het
verdomd koud zijn in oktober. <br class="calibre2"/>En toen kwam ik op een goed idee:
was de mogelijkheid van een derde wereldoorlog niet een uitstekende
reden om een wereldreis voorlopig even af te blazen? Kon ik het mijn
ouders aandoen tijdens WO III voortdurend in angst te leven omdat ze
niet wisten waar hun zoon met zijn brommertje was? Had ik niet ook
gewoon de plicht terug te keren naar Nederland ten einde mijn aandeel
te leveren aan de verdediging van Ons Land tegen die Rotrussen?<br class="calibre2"/>De
bed-and-breakfast-familie was het volkomen met mij eens, presenteerde
mij een schappelijke rekening en wuifde me na toen ik op pad ging
naar de pont die me in Hoek van Holland zou brengen. Met opgeheven
hoofd kwam ik terug in Amsterdam, waar mijn baan nog voor me open
stond en mijn ouders een zucht van opluchting slaakten. <br class="calibre2"/>De
Cuba-crisis ben ik nog steeds dankbaar. Want eerlijk gezegd heb ik
achteraf de indruk dat die schriftelijke cursus autogeen lassen
misschien toch geen succes geworden zou zijn. Ik ben niet zo handig,
namelijk. 
</p>
<p class="western"><br class="calibre2"/>
</p>
<p class="western"><br class="calibre2"/>
</p>
</body>
</html>