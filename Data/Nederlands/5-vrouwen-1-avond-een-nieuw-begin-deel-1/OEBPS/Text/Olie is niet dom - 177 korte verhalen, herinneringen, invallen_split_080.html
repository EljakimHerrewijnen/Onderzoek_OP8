<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Onbekend</title>
    <meta name="GENERATOR" content="OpenOffice 4.1.2  (Win32)"/>
    <meta name="AUTHOR" content="Hans Vervoort"/>
    <meta name="CREATED" content="20160630;19260000"/>
    <meta name="CHANGEDBY" content="Johan Vervoort"/>
    <meta name="CHANGED" content="20160630;19260000"/>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body lang="nl-NL" text="#000000" dir="LTR" class="calibre">
<p class="western" id="calibre_pb_80">
<b class="calibre1">81. Stop de persen!</b></p>
<p class="western"><br class="calibre2"/>
</p>
<p class="western">Ik had mijn historische
uitspraak tevoren bedacht en wachtte alleen nog maar op de kans hem
uit te spreken. En die kwam een paar weken geleden. De telefoon ging,
mijn vrouw nam op en riep even later: 'Dit is <i class="calibre3">Het Parool</i>. Of
we een proefabonnement willen nemen!'<br class="calibre2"/>We hadden al een abonnement
op de <i class="calibre3">Volkskrant</i> en <i class="calibre3">NRC</i>. Ik schraapte mijn keel en riep
mijn historische uitspraak: 'Doe maar. Het maakt mij niet uit of ik
twee kranten niet lees, of drie!'<br class="calibre2"/>Met het niet-lezen van kranten
ben ik in de laatste week van oktober 2004 begonnen, na wat
ongetwijfeld de meest indrukwekkende hype van dat jaar was: de
presentatie van de Nieuwe Bijbelvertaling. Hypes zijn, zoals bekend,
praat- en schrijflawines die handig in gang gezet worden door
communicatie-experts. Ze maken gebruik van het feit dat er veel meer
praatprogramma's, kranten en bladen zijn dan intelligente mensen die
ze met iets zelfbedachts kunnen vullen. Onderwerpen zijn dus schaars
goed en wie iets controversieels op tafel legt heeft een goede kans
dat een meute programmamakers en columnisten zich er op stort.<br class="calibre2"/>Ik
heb lang gedacht dat er grenzen zouden zijn aan waar je een hype van
kan maken. Als iemand mij tevoren gezegd had dat de Nieuwe
Bijbelvertaling in het meest ontkerkelijkte land van de wereld het
gesprek van de dag zou zijn, zou ik hem uitgelachen hebben. Maar de
uitgever van dit Boek der Boeken slaagde er in om de hype der hypes
te creëren: eindeloos met elkaar praten over de mogelijkheid van
een controverse. Toen na ongeveer een week bleek dat de
bijbelvertaling eigenlijk niets bevatte waar men het over oneens kon
zijn, zakte de hype snel in elkaar, maar intussen had uitgeverij
Jongbloed er al 200.000 van verkocht.<br class="calibre2"/>Knap werk. Maar in die week
van slap gelul over niets hakte ik de knoop door en stopte met het
lezen van kranten. Wat een verademing! Al snel bleek dat je met een
half uurtje radio- of TV-nieuws per dag geheel op de hoogte blijft
van wat er gebeurt in de wereld. En het grote voordeel is: je hoeft
niet meer te lezen wat 736 columnisten er over vinden..</p>
<p class="western">Waar zijn al die
columnisten trouwens allemaal vandaan gekomen in de afgelopen jaren?
Vroeger beperkten kranten zich tot het nieuws, wie meningen wilde
lezen kocht een opinieweekblad. Die herkauwden wat er in de krant
stond en voorzagen het van een links of rechts sausje. Om het niet al
te eentonig te maken kregen columnisten zoals Renate Rubinstein en
Piet Grijs de kans hun eigen persoonlijke visie te geven. Begaafde
stylisten, opgeleid bij Propria Cures en gelouterd door het
hoongelach van hun mede-redacteuren als ze een minder geslaagd stukje
inleverden.<br class="calibre2"/>Maar ook toen al dreigde de hype. De eerste die ik
meemaakte betrof de in 1969 verschenen memoires van Weinreb, een
joodse econoom die tijdens de oorlog al dan niet andere joden gered
had of juist in gevaar gebracht met zijn versie van Schindler's List.
Renate Rubintein en Aad Nuis verdedigden hem, W.F. Hermans en
Henriette Boas vielen hem aan, en alle pakweg 9 andere columnisten
die Nederland toen telde mengden zich in de strijd die zich al snel
over vele bladen uitstrekte.</p>
<p class="western">In Propria Cures
rekende ik (marktonderzoeker van beroep) aan de hand van
overlap-percentages van de lezerskringen van die bladen uit dat nog
maar 14 personen de hele discussie konden volgen en dat dat
vermoedelijk merendeels de discussianten zelf waren, de enigen die
alle bladen lazen. Het hielp, alleen Renate Rubinstein en W.F.
Hermans gingen door met de strijd: zij lazen elkaar toch al niet en
hadden strikt gescheiden aanhangen.<br class="calibre2"/>Toen in de jaren '80 de
opiniebladen hun oplagen zagen zakken leek het er even op dat het
hele opiniegebeuren zou verdwijnen. Nieuws en amusement, daar ging
het om. De <i class="calibre3">Nieuwe Revu</i> gaf de koers aan, de opiniebladen
bezuinigden.<br class="calibre2"/>Maar in de jaren negentig beleefden de kranten een
sterke bloei, niet qua lezersaantal (want dat zakte toen al sluipend)
maar qua advertentie-bezetting. Het ging goed met de economie. Er
waren zoveel advertenties dat er behoefte was aan meer redactionele
tekst om de achterkant van de reclamepagina's te vullen. En wat was
er handiger dan een slecht-verkopende schrijver uit zijn café
te halen en hem columns te laten schrijven?<br class="calibre2"/>Zodra de
advertentiemarkt in elkaar zou zakken kon je zo'n freelancers-column
meteen weer schrappen.</p>
<p class="western">Sindsdien zitten we
opgescheept met die 538 á 947 (afhankelijk van de conjunctuur)
columnisten. In de oude situatie zouden zij na één
mislukt boek alsnog leraar Nederlands geworden zijn, maar het
columnistendom geeft hen het idee dat zij als schrijver iets
betekenen en de boekenuitgevers dat zij een lezerspubliek hebben. Dat
stimuleert nu ook nog een eindeloze stroom zwakke romans en
onleesbare essay-bundels. Hartelijk dank, adverteerders!<br class="calibre2"/>Omdat een
goed idee voor een column schaars is zijn zij voornamelijk bezig zich
met z'n allen te storten op het onderwerp van de dag en ook nu geldt
dat zij vermoedelijk de enigen zijn die alle bladen lezen en de
discussie nog kunnen volgen. Over wat Max Pam schreef in het Parool,
en Etty in NRC/Handelsblad en Stamsnijder in het AD en Brakensiek in
de Gelderlander, om nog maar niet te rappen van Sanders in VN. Na
opnieuw de overlappercentages van de diverse bladen bestudeerd te
hebben kan ik melden dat de enige lezer die alles nog bij houdt de
heer Rinus Ferdinandusse is, woonachtig aan de Sophialaan te
Amsterdam en voormalig hoofdredacteur van Vrij Nederland. Maar hij is
dan ook met pensioen en heeft dus alle tijd.</p>
<p class="western">Ik kan het u aanraden:
stop met het lezen van kranten. Nooit meer hoeft u dan gade te slaan
hoe Jan Mulder voor de zoveelste keer een gedachte niet af maakt.
Nooit meer hoeven zien hoe Bas Heijne na een lange aanloop een wel
heel klein redeneersprongetje maakt.<br class="calibre2"/>Eindelijk tijd om zelf na te
denken. Doen! Maar laat het daar dan ook bij. Schrijf die gedachten
niet op.</p>
</body>
</html>