<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bij_nacht_vermoord-6</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="Bij_nacht_vermoord" xml:lang="nl-NL">
  <div class="Basistekstkader">
    <p class="hoofdstukcijfer">6</p>

    <p class="plat-initiaal"><span class="_idGenDropcap-1">E</span>ve reed vanaf Mira door naar het lab. Daarvandaan plande ze een ritje naar het mortuarium en een bezoek aan het huis van Carl Neissan voordat ze weer naar haar thuiskantoor zou gaan.</p>

    <p class="plat-inspring">Denkend aan hoe bezorgd Mira was om haar gezin, belde Eve Roarke op haar palm'link nadat ze haar auto had geparkeerd en op het punt stond het gebouw in te lopen.</p>

    <p class="plat-inspring">‘Waarom ben je alleen?’ was het eerste dat hij tegen haar zei.</p>

    <p class="plat-inspring">‘Kappen nou.’ Ze liet haar legitimatie aan de bewaker zien en liep de hal door richting de labruimten. ‘Ik ben nu in een beveiligde omgeving, omringd door beveiligers, camera’s en labnerds. Ik heb werk te doen. Laat me.’</p>

    <p class="plat-inspring">‘Hij heeft er al drie van de zes.’</p>

    <p class="plat-inspring">Ze stond stil en rolde met haar ogen. ‘O, nu snap ik het. Zoveel vertrouwen heb je dus in mij. Tien jaar bij de recherche maakt me zeker net zo’n makkelijk prooi als een zeventigjarige rechter en een stelletje halfzachte advocaten.’</p>

    <p class="plat-inspring">‘Je bent vervelend, Eve.’</p>

    <p class="plat-inspring">‘Waarom? Omdat ik gelijk heb?’</p>

    <p class="plat-inspring">‘Ja. En je doet er nog verwaand over ook.’ Maar zijn glimlach werd wat warmer. ‘Waarom belde je?’</p>

    <p class="plat-inspring">‘Om even verwaand te doen. Ik ben bij het lab en sta op het punt om Dickhead lastig te vallen. Hierna moet ik nog een paar bezoekjes afleggen. Ik meld me tussendoor.’</p>

    <p class="plat-inspring">Ze probeerde hem zo terloops te laten weten dat ze doorhad dat hij zich zorgen maakte. Hij nam het op dezelfde toon van haar aan. ‘Ik heb vanmiddag nog een paar 'linkvergaderingen. Bel op mijn privélijn. Let op jezelf, inspecteur. Ik wil je liever niet missen.’ Tevreden stapte ze het lab binnen. Dickie, het hoofd van de technische dienst, zat met een bleek en slaperig hoofd naar de gegevens op zijn beeldscherm te staren.</p>

    <p class="plat-inspring">De laatste keer dat ze op het lab was geweest, was er een spetterend feest aan de gang. Degenen die überhaupt op kantoor waren verschenen, waren nu traag aan het werk en zagen er belabberd uit.</p>

    <p class="plat-inspring">‘Ik heb verslagen nodig, Dickie. Wainger en Ring.’</p>

    <p class="plat-inspring">‘Jezus, Dallas.’ Hij keek gekweld op, met hangende schouders. ‘Neem jij dan nooit een dagje vrij?’</p>

    <p class="plat-inspring">Omdat hij er ziek uitzag, reageerde ze mild. Zwijgend trok ze haar jas open en toonde de zilveren ster. ‘Ik ben de wet,’ zei ze vlak. ‘De wet heeft nooit vrij.’</p>

    <p class="plat-inspring">Hij grijnsde licht, kreunde vervolgens. ‘Man, ik heb de vreselijkste kerstkater aller tijden.’</p>

    <p class="plat-inspring">‘Neem wat tegengif, Dickie, en zet je eroverheen. Dave heeft nummer drie te pakken.’</p>

    <p class="plat-inspring">‘Welke Dave?’</p>

    <p class="plat-inspring">‘Palmer. David Palmer.’ Ze weerstond de neiging hem uit ongeduld een klap tegen zijn hoofd te geven. Maar ze had het in gedachten al gedaan. ‘Heb je verdorie de instructies niet gelezen?’</p>

    <p class="plat-inspring">‘Ik ben net twintig minuten binnen. Jezus.’ Hij draaide even met zijn schouders, wreef over zijn gezicht en ademde drie keer diep in. ‘Palmer? Die mafkees zit achter slot en grendel.’</p>

    <p class="plat-inspring">‘Niet meer. Hij is ’em gepeerd en zit nu weer in New York. Wainger en Ring zijn zijn werk.’</p>

    <p class="plat-inspring">‘Shit. Klote. Shit.’ Hij zag er niet minder beroerd uit maar keek nu in elk geval wakker. ‘Kerstmis en we krijgen verdomme ’s werelds meest geschifte klootzak op ons dak.’</p>

    <p class="plat-inspring">‘Ja. Gelukkig Nieuwjaar, zullen we maar zeggen. Ik heb de uitslagen nodig, van het touw en het papier. Ik wil weten wat hij heeft gebruikt om die letters uit te snijden. Heb je nog haar of vezels binnen gekregen van de sweepers?’</p>

    <p class="plat-inspring">‘Nee, wacht. Even dimmen.’ Hij rolde zijn bureaustoel naar de andere kant van de balie, blafte wat bevelen naar een computer, foeterde terwijl hij de data bekeek. ‘Lijken waren schoon. Alleen het haar van de slachtoffers. Geen vezels.’</p>

    <p class="plat-inspring">‘Hij hield ze altijd schoon,’ murmelde Eve.</p>

    <p class="plat-inspring">‘Ja, dat weet ik nog. Ik weet het nog. Ik heb wat stof – iets van gruis. Het zat tussen de tenen van beide slachtoffers.’</p>

    <p class="plat-inspring">‘Betongruis?’</p>

    <p class="plat-inspring">‘Ja. Soort en jaartal komen nog. Nu het touw.’</p>

    <p class="plat-inspring">Hij rolde terug. ‘Ik was het net aan het bekijken, aan het testen. Niks speciaals aan. Standaard nylon touw. Geef me wat tijd, dan weet ik waar het vandaan komt.’</p>

    <p class="plat-inspring">‘Hoeveel tijd?’</p>

    <p class="plat-inspring">‘Twee uur, hooguit drie. Het duurt langer als het standaard is.’</p>

    <p class="plat-inspring">‘Schiet maar op.’ Ze beende weg. ‘Ik ben op pad.’</p>

    <p class="plat">De volgende halte was het mortuarium, waar ze van plan was het hoofd lijkschouwing te bestoken. Morse was een stuk lastiger te bewerken of op te jagen.</p>

    <p class="plat-inspring"><span class="italic">Geen seksueel misbruik, geen verwondingen of verminkingen aan genitaliën.</span></p>

    <p class="plat-inspring">Typisch Palmer, dacht Eve toen ze het voorlopige verslag van Morse overdacht. Ze was nog nooit zo’n aseksueel persoon tegengekomen in haar werk. Ze betwijfelde zelfs of hij überhaupt aan het geslacht van zijn slachtoffers dacht, anders dan als een statistisch gegeven voor zijn experimenten.</p>

    <p class="plat-inspring"><span class="italic">Het zenuwstelsel van subject Wainger was ernstig beschadigd. Subject heeft klein hartinfarct gehad tijdens de periode van ontvoering en marteling. Elektrische brandwonden gevonden in anus en mondholte. Beide handen verbrijzeld met een glad, zwaar voorwerp. Twee ribben gebroken.</span></p>

    <p class="plat-inspring">De lijst met verwondingen ging door tot Morse wurging als doodsoorzaak vaststelde. En het tijdstip van overlijden op middernacht, 24 december.</p>

    <p class="plat-inspring">Ze bracht een uur door in het huis van Carl Neissan, nog een uur in dat van Wainger. In beide zaken, dacht ze, was de deur opengedaan en was Palmer binnengelaten. Daar was hij goed in. Goed in zichzelf met een charmante glimlach naar binnen praten.</p>

    <p class="plat-inspring">Hij zag er zo verdomd onschuldig uit, dacht Eve toen ze de trap naar haar eigen huis op liep. Zelfs zijn ogen – en meestal zag je wel iets aan de ogen – waren die van een jonge, onschuldige man. Hij had niet verblikt of verbloosd, niet glazig of verheugd gekeken toen hij tegenover haar had gezeten tijdens de verhoren en de moorden stuk voor stuk had beschreven.</p>

    <p class="plat-inspring">Er kwam pas een notie van krankzinnigheid op het moment dat hij begon over de omvang en de betekenis van zijn werk.</p>

    <p class="plat-inspring">‘Inspecteur.’ Summerset, lang, mager en strak in het zwart, verscheen in een deuropening. ‘Moet ik ervan uitgaan dat uw gasten blijven voor de lunch?’</p>

    <p class="plat-inspring">‘Gasten? Ik heb helemaal geen gasten.’ Ze trok haar jas uit en gooide hem over de trapleuning. ‘Als je mijn collega’s bedoelt, die regelen zelf wel iets.’</p>

    <p class="plat-inspring">Hij had de jas al van de leuning gegrist nog voordat ze op de eerste traptrede stond. Ze keek om na het horen van een afkeurend gegrom. Tussen zijn vingers hield hij de handschoenen die ze in haar jaszak had gepropt. ‘Wat heeft u ze aangedaan?’</p>

    <p class="plat-inspring">‘Het zijn maar handschoenen.’ Ze was vergeten de sealspray eraf te vegen voordat ze ze in haar zak had gepropt.</p>

    <p class="plat-inspring">‘Ze zijn handgemaakt. Italiaans leer met een voering van nertsbont.’</p>

    <p class="plat-inspring">‘Nerts? Shit. Is ’ie gek geworden?’ Hoofdschuddend vervolgde ze, ‘Jezus, nertsbont. Volgende week ben ik die dingen kwijt en zijn die beesten voor niets gestorven.’ Ze tuurde de gang door naar de deur van Roarkes kantoor, schudde haar hoofd weer en liep door naar haar eigen kantoor.</p>

    <p class="plat-inspring">Ze had gelijk, zag Eve. Haar team kon zelf wel eten regelen. Feeney zat te kauwen op een dikke, gelaagde boterham, terwijl hij bevelen tegen de computer mompelde en naar zijn beeldscherm tuurde. Peabody had een diepe kom pasta, waar ze met één hand uit at terwijl de andere printjes op een stapel veegde.</p>

    <p class="plat-inspring">Haar kantoor rook als een chique diner en klonk als het politiebureau. Menselijke stemmen en computerstemmen klonken door elkaar, de printer ratelde en de hoofd'link piepte en werd genegeerd.</p>

    <p class="plat-inspring">Ze beende er zelf heen en nam op. ‘Dallas.’</p>

    <p class="plat-inspring">‘Hé, ik heb je touw.’ Toen ze zag hoe Dickie een augurk in zijn mond stopte, vroeg ze zich af of er in de maag van elke ambtenaar in de stad op hetzelfde moment een wekker was afgegaan om etenstijd aan te kondigen. ‘Nylon touw, zoals ik al zei. Dit specifieke type is van goede kwaliteit, kan veel hebben. Fabrikant is Kytell, net buiten Jersey. Jullie mogen de distributeur nagaan, dat is jullie pakkie-an.’</p>

    <p class="plat-inspring">‘Oké, bedankt.’ Ze verbrak de verbinding en bedacht zich dat Dickie niet altijd een dickhead was. Hij had informatie geregeld zonder er iets voor terug te eisen.</p>

    <p class="plat-inspring">‘Inspecteur,’ begon Peabody, maar Eve stak een vinger in de lucht en liep door de tussendeur naar de kamer van Roarke. ‘Ben jij de eigenaar van Kytell in New Jersey?’</p>

    <p class="plat-inspring">Ze stopte met praten en kromp wat ineen toen ze zag dat hij midden in een holovergadering zat. Een aantal afbeeldingen keek beleefd geërgerd haar kant op.</p>

    <p class="plat-inspring">‘Excuses.’</p>

    <p class="plat-inspring">‘Het geeft niet. Dames, heren, dit is mijn vrouw.’</p>

    <p class="plat-inspring">Roarke leunde achterover in zijn stoel, gigantisch in zijn sas omdat Eve onbedoeld haar dreigement had waargemaakt om een keer binnen te vallen tijdens een van zijn onderhandelingen waar miljoenen mee gemoeid waren, gewoon om hem te sarren. ‘Ik moet me even excuseren. Caro?’</p>

    <p class="plat-inspring">De holo van zijn assistent stond op en glimlachte. ‘Maar natuurlijk. We verplaatsen ons tijdelijk naar de directiekamer.’ De afbeelding draaide zich om, drukte op knoppen die alleen zij kon zien en de holo’s floepten uit beeld.</p>

    <p class="plat-inspring">‘Ik had moeten kloppen.’</p>

    <p class="plat-inspring">‘Geen probleem. Ze wachten wel. Ik sta op het punt om ze allemaal schatrijk te maken. Ben ik waar de eigenaar van?’</p>

    <p class="plat-inspring">‘Moest je nou echt op die toon “mijn vrouw” zeggen, alsof ik net uit de keuken kwam rennen?’</p>

    <p class="plat-inspring">‘Een veel rustgevender beeld dan wanneer ik had gezegd dat je net uit het mortuarium kwam. En het is een nogal conservatief bedrijf dat ik op het punt sta te kopen. Maar goed, waar ben ik de eigenaar van en waarom wil je dat weten?’</p>

    <p class="plat-inspring">‘Kytell, gevestigd in New Jersey. Ze maken touw.’</p>

    <p class="plat-inspring">‘Is dat zo? Nou, ik heb geen idee. Ogenblikje.’ Hij zwiepte met zijn handen over het bedieningspaneel, vroeg informatie op over het bedrijf. Wat ze verdorie zelf ook wel had gekund, dacht Eve geïrriteerd.</p>

    <p class="plat-inspring">‘Ja, ze vallen onder Yancy, wat onderdeel is van Roarke Industries. En waar, neem ik aan, het moordwapen is gemaakt.’</p>

    <p class="plat-inspring">‘In één keer goed.’</p>

    <p class="plat-inspring">‘Nu wil je de distributeur en de winkels in New York waar afgelopen week grote hoeveelheden van dit spul zijn verkocht aan één koper.’</p>

    <p class="plat-inspring">‘Daar kan Peabody wel achter komen.’</p>

    <p class="plat-inspring">‘Ik kom er sneller achter. Geef me een halfuur om hier alles af te ronden, dan stuur ik de data door naar jouw unit.’</p>

    <p class="plat-inspring">‘Bedankt,’ ze begon de kamer uit te lopen, draaide zich weer om. ‘Die derde vrouw rechts? Met dat rode haar? Ze zat mooi voor jou met haar benen wijd voor de camera. Als die rok nog een paar centimeter omhoog was gekropen, had je haar kruis in beeld gehad.’</p>

    <p class="plat-inspring">‘Dat viel mij ook op. Prachtig stel benen. Maar ze krijgt evengoed maar tachtig punt drie per aandeel. Was dat het?’</p>

    <p class="plat-inspring">‘Rood is niet haar echte haarkleur,’ kon Eve niet nalaten te zeggen en ze hoorde hem lachen toen ze de tussendeur achter zich dichttrok.</p>

    <p class="plat-inspring">‘Chef.’ Peabody stond op. ‘Ik denk dat ik informatie heb over het voertuig. Drie opties: relatief dure voertuigen, verkocht aan mannen begin tot eind twintig, op twintig en 21 december. Twee verkooppunten op de Eastside en één in Brooklyn.’</p>

    <p class="plat-inspring">‘Print de foto van Palmer uit.’</p>

    <p class="plat-inspring">‘Is al gebeurd.’</p>

    <p class="plat-inspring">‘Feeney?’</p>

    <p class="plat-inspring">‘Ik ben druk aan het bijsnoeien.’</p>

    <p class="plat-inspring">‘Blijf snoeien. Roarke heeft waarschijnlijk binnen een halfuur meer informatie over het moordwapen. Stuur wat hij vindt door naar mij als ik onderweg ben. Peabody, jij gaat met mij mee.’</p>

    <p class="plat">Het eerste verkooppunt was een dood spoor en toen ze bij de tweede kwam aanrijden, hoopte ze dat ze niet zou moeten doorrijden naar Brooklyn. Peabody’s ogen gingen glanzen van opwinding bij de aanblik van al die glimmende, nieuwe voertuigen. Ze wilde de motorkap aaien van een Booster-6Z, sportwagen van het jaar, maar een venijnige por van Eve’s elleboog weerhield haar.</p>

    <p class="plat-inspring">‘Denk aan je waardigheid,’ mopperde Eve. Ze gebaarde naar een verkoper, die niet al te blij keek toen ze haar penning uit haar jas haalde. ‘Ik zoek de verkoper die vorige week zo’n wagen heeft verkocht,’ – ze wees naar de Booster – ‘aan een jonge gast.’</p>

    <p class="plat-inspring">‘Lana heeft een paar dagen voor de kerst een van die 6Z’s verkocht.’ Nu keek hij nog minder blij. ‘Zij doet meestal de jongere heren.’ Hij wees naar een vrouw achter een bureau aan de andere kant van de showroom.</p>

    <p class="plat-inspring">‘Bedankt.’ Eve liep erheen, zag dat Lana een weelderige bos krullen had en met een headset op in sneltempo een potentiële klant te woord stond en ondertussen met felrood gelakte nagels een toetsenbord bewerkte.</p>

    <p class="plat-inspring">‘Ik kan je neerzetten voor acht per maand. Acht per maand en jij zit achter het stuur van de krachtigste, meest sexy land- en lucht­wagen die nu in omloop is. Ik ben nu in mijn eigen provisie aan het snijden omdat ik jou hier graag wil zien wegrijden in een voertuig waar je gelukkig van wordt.’</p>

    <p class="plat-inspring">‘Maak hem straks maar gelukkig, Lana.’ Eve hield haar insigne voor het gezicht van Lana.</p>

    <p class="plat-inspring">Lana hield haar hand voor het mondstuk, bekeek de penning en vloekte binnensmonds. Vervolgens klonk haar stem weer balsemend. ‘Jerry, bekijk dat filmpje nog even goed, doe die holoproefrit. Als je aan het einde geen glimlach op je gezicht hebt, is de 7000 niks voor jou. Bel me terug en laat het me weten. En onthoud, ik wil dat je gelukkig bent. Oké?’</p>

    <p class="plat-inspring">Ze verbrak de verbinding en keek Eve aan. ‘Ik heb die verdomde parkeerovertredingen toch al betaald?’</p>

    <p class="plat-inspring">‘Fijn om te horen. De stad heeft uw hulp nodig. Ik heb wat informatie nodig over een auto die u vorige week hebt verkocht. Een Booster. U bent eerder vandaag gebeld en hebt bevestigend geantwoord.’</p>

    <p class="plat-inspring">‘Ja, inderdaad. Aardige vent, knap gezicht.’ Ze glimlachte. ‘Hij wist direct wat hij wilde.’</p>

    <p class="plat-inspring">‘Was dit hem?’ Eve gebaarde naar Peabody, die de foto tevoorschijn trok.</p>

    <p class="plat-inspring">‘Ja. Leuke vent.’</p>

    <p class="plat-inspring">‘Ja, hij is heel leuk. Ik heb informatie nodig. Naam, adres, de hele rambam.’</p>

    <p class="plat-inspring">‘Prima, geen probleem.’ Ze wendde zich tot haar apparaat, vroeg om het overzicht. Ze keek vervolgens op naar Eve, met een peinzende blik. ‘U komt me bekend voor. Heb ik u soms een auto verkocht?’</p>

    <p class="plat-inspring">Eve dacht aan haar dienstauto, een degelijk geval in treurig lichtgroen. ‘Nee.’</p>

    <p class="plat-inspring">‘U komt me echt... O!’ Lana lichtte op als een kerstboom. ‘Natuurlijk, u bent de vrouw van Roarke, zijn politievrouw. Ik heb u op het beeldscherm gezien. Het schijnt dat hij een uitgebreide collectie voertuigen heeft. Waar doet hij zijn aankopen?’</p>

    <p class="plat-inspring">‘Waar hij maar wil,’ zei Eve kortaf, waarop Lana een harde schaterlach liet horen.</p>

    <p class="plat-inspring">‘O, dat zal wel ja. Ik zou hem dolgraag onze splinternieuwe Barbarian laten zien. Hij gaat pas over drie maanden in de verkoop, maar ik kan een proefrit regelen. Als u hem mijn kaartje geeft, mevrouw Roarke, dan zou ik...’</p>

    <p class="plat-inspring">‘Zie je dit?’ Eve haalde haar insigne weer tevoorschijn en schoof het onder Lana’s neus.</p>

    <p class="plat-inspring">‘Er staat Dallas. Inspecteur Dallas. Ik ben hier niet om jouw volgende verkoop te ritselen. Dit is een officieel onderzoek. Geef me verdomme die gegevens.’</p>

    <p class="plat-inspring">‘Zeker. Natuurlijk.’ Als ze zich al geschoffeerd voelde, hield Lana dat goed verborgen. ‘Eh, de naam is Peter Nolan, 123 East 68th Street, appartement 4b.’</p>

    <p class="plat-inspring">‘Hoe heeft hij betaald?’</p>

    <p class="plat-inspring">‘Dat weet ik nog. Met E-transfer. Het volledige bedrag. Hij wilde niet op afbetaling. De opdracht werd ter plekke gegeven, ontvangen en bevestigd; hij reed weg als een gelukkig man.’</p>

    <p class="plat-inspring">‘Ik heb alle gegevens van het voertuig nodig, inclusief kenteken en registratienummer. Het hele signalement.’</p>

    <p class="plat-inspring">‘Prima. Jeetje, wat heeft hij misdaan? Een moord gepleegd?’</p>

    <p class="plat-inspring">‘Inderdaad.’</p>

    <p class="plat-inspring">‘Wauw.’ Lana kopieerde snel de dataschijf. ‘Je kunt duidelijk niet op het uiterlijk afgaan,’ zei ze en stopte haar visitekaartje erbij in het hoesje.</p>
  </div>
</body>
</html>
