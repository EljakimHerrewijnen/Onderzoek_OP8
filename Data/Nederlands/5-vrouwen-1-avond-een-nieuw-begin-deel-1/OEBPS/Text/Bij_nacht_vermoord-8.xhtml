<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bij_nacht_vermoord-8</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="Bij_nacht_vermoord" xml:lang="nl-NL">
  <div class="Basistekstkader">
    <p class="hoofdstukcijfer">8</p>

    <p class="plat-initiaal"><span class="_idGenDropcap-1">H</span>et begon rond middernacht te sneeuwen. Grote, koude vlokken met een ijzig randje. Eve keek door de voorruit naar het gedwarrel en zei tegen zichzelf dat het tijd was om te stoppen. De nacht was voorbij. Er kon niets meer worden gedaan.</p>

    <p class="plat-inspring">‘Hij heeft alle troefkaarten,’ prevelde ze.</p>

    <p class="plat-inspring">‘Jij hebt anders ook een paar azen in de hand, Dallas.’ Peabody verschoof zich op de autostoel, dankbaar voor de warmte in de auto. Ze was verkleumd tot op het bot.</p>

    <p class="plat-inspring">‘Het maakt niet uit wat ik heb.’ Eve reed weg van de laatste huurunit die ze hadden gecontroleerd. ‘Vannacht in elk geval niet. Ik weet wie hij is, wie hij gaat vermoorden. Ik weet hoe hij het doet en waarom. En vannacht maak het allemaal geen moer uit. De kans is groot dat hij nu al klaar is met Carl.’</p>

    <p class="plat-inspring">Het kwam niet vaak voor dat ze Eve ontmoedigd zag. Boos, dat wel, dacht Peabody bezorgd. En gedreven. Maar ze kon zich niet herinneren dat ze ooit zo’n stille gelatenheid in de stem van de inspecteur had gehoord. ‘Je bent alle mogelijkheden nagegaan. Je hebt alle stappen gevolgd.’</p>

    <p class="plat-inspring">‘Dat zal voor Carl allemaal niets uitmaken. En als ik echt alles was nagegaan, dan had ik die klootzak nu te pakken. Dus heb ik iets over het hoofd gezien. Hij glipt tussen mijn vingers door omdat ik iets heb gemist.’</p>

    <p class="plat-inspring">‘Je zit pas drie dagen op deze zaak.’</p>

    <p class="plat-inspring">‘Nee, ik zit er al drie jaar op.’ Op het moment dat ze haar auto bij een lantaarnpaal neerzette, ging haar 'link af.</p>

    <p class="plat-inspring">‘Inspecteur, rechercheur Dalrymple hier, mijn opdracht is het observeren van de woning van Polinsky. We hebben een man van gemengde afkomst, midden twintig, gemiddelde bouw en lengte. Subject is te voet en heeft een klein tasje bij zich. Hij is binnengekomen met iets wat leek op een sleutelcode. Hij bevindt zich nu in de woning.’</p>

    <p class="plat-inspring">‘Ik ben drie straten bij jouw locatie vandaan en onderweg.’ Ze was de hoek al om gescheurd. ‘Bewaak alle uitgangen, vraag versterking. Het klopt niet,’ mopperde ze tegen Peabody terwijl ze over Madison heen raasden. ‘Dit is te mooi om waar te zijn. Hij levert zich zomaar aan ons uit? Ik geloof er geen reet van.’</p>

    <p class="plat-inspring">Met piepende remmen zette ze de auto een halve straat bij de woning vandaan stil. Ze had haar wapen al in haar hand voordat ze op de stoep stond. ‘Peabody, de unit van Polinsky zit op vier, op de zuidkant. Ga naar de achterkant en neem de brandtrap. Als hij aan die kant naar buiten komt, schiet hem dan meteen neer.’</p>

    <p class="plat-inspring">Eve stormde het gebouw aan de voorkant binnen en snelde de trap op, te ongeduldig om op de lift te wachten. Ze trof Dalrymple op de vierde, wachtend naast de deur met zijn wapen in de aanslag.</p>

    <p class="plat-inspring">‘Inspecteur.’ Hij knikte haar toe. ‘Mijn partner is achterom gegaan. Subject is minder dan vijf minuten in het pand. Versterking is onderweg.’</p>

    <p class="plat-inspring">‘Mooi.’ Ze bestudeerde het gezicht van Dalrymple, zag dat zijn ogen oplettend stonden. ‘We kunnen niet op ze wachten. Ik ga laag naar binnen,’ zei ze erbij, pakte haar loper en opende de sloten.</p>

    <p class="plat-inspring">‘Prima.’ Hij stond al naast haar.</p>

    <p class="plat-inspring">‘Op drie. Eén, twee.’ Ze trapten de deur open, gingen hoog en laag naar binnen, zwaaiend met hun wapens. Er stond muziek op, een ondergrond van simpele percussie met jankende gitaren. In de opgeruimde woonkamer versmolten op het moodscreen diep rood en kabbelend blauw met elkaar.</p>

    <p class="plat-inspring">Ze gebaarde Dalrymple naar links te gaan en had zelf twee stappen naar rechts gedaan toen een naakte man de keuken uitkwam met een fles wijn en een rode roos.</p>

    <p class="plat-inspring">Gillend liet hij de fles uit zijn handen vallen. De wijn klokte over het vloerkleed. Met de roos voor zijn kruis kromp hij in elkaar.</p>

    <p class="plat-inspring">‘Niet schieten! Jezus, niet schieten. Neem alles maar mee. Alles. Het is niet eens van mij.’</p>

    <p class="plat-inspring">‘NYPSD,’ beet Eve hem toe. ‘Op de vloer, gezicht naar beneden, handen op je rug. Nu!’</p>

    <p class="plat-inspring">‘Ja mevrouw, ja mevrouw.’ Hij dook als een haas op het kleed. ‘Ik heb niks gedaan.’ Hij kromp in elkaar toen Eve hem in de boeien sloeg. ‘Ik had met Sunny afgesproken. Zij had gezegd dat het goed was.’</p>

    <p class="plat-inspring">‘Wie ben jij in godsnaam?’</p>

    <p class="plat-inspring">‘Jimmy. Jimmy Ripsky. Ik zit bij Sunny op school. We hebben kerstvakantie. Ze zei dat haar ouders een paar dagen de stad uit zijn en dat we het huis mochten gebruiken.’</p>

    <p class="plat-inspring">Eve stopte vol afschuw haar pistool weer in de holster. De jongen stond te trillen als een rietje. ‘Pak een deken of iets voor hem, Dalrymple. Dit is niet degene die we zoeken.’ Ze zette de jongen overeind en had genoeg medelijden om de boeien weer los te maken voordat ze hem op een stoel liet plaatsnemen. ‘Kom maar op met het hele verhaal, Jimmy.’</p>

    <p class="plat-inspring">‘Dat was het. Ehm,’ – beschaamd hield hij zijn armen voor zijn kruis – ‘Sunny en ik zijn een, eh, stelletje.’</p>

    <p class="plat-inspring">‘En wie is Sunny?’</p>

    <p class="plat-inspring">‘Sunny Polinsky. Sheila, eigenlijk. Iedereen noemt haar Sunny. Dit is het huis van haar ouders. Man, mijn vader vermoordt me als hij erachter komt.’</p>

    <p class="plat-inspring">‘Belde ze jou?’</p>

    <p class="plat-inspring">‘Ja. Nou, nee.’ Hij keek wanhopig dankbaar op toen Dalrymple hem een kleed toewierp. ‘Ik kreeg vanochtend een mail van haar en een pakje. Ze zei dat haar ouders een week naar het zuiden zouden gaan en dat ik vannacht kon blijven slapen. Omstreeks middernacht mocht ik mezelf binnenlaten met de sleutel die ze me had gestuurd, zei ze. Dan moest ik, nou ja, doen alsof ik thuis was.’ Hij trok de deken strakker om zijn benen. ‘Ze zei dat ze hier om half één zou zijn en dat ik dan vast, ehm, in bed moest liggen.’ Hij bevochtigde zijn lippen. ‘Het was best, nou ja, expliciet voor Sunny’s doen.’</p>

    <p class="plat-inspring">‘Heb je die mail bewaard? En het pakje waar de sleutel in zat?’</p>

    <p class="plat-inspring">‘Het pakje heb ik in de papierbak gegooid, maar de mail heb ik nog. Ik heb hem uitgeprint. Het is... ik wilde hem bewaren, snap je?’</p>

    <p class="plat-inspring">‘Juist. Rechercheur, haal jouw partner en mijn adjudant naar binnen.’</p>

    <p class="plat-inspring">‘Eh, mevrouw?’ begon Jimmy toen Dalrymple zich omkeerde met zijn communicator in de hand.</p>

    <p class="plat-inspring">‘Dallas. Inspecteur.’</p>

    <p class="plat-inspring">‘Ja, mevrouw, inspecteur. Wat is er aan de hand. Is Sunny oké?’</p>

    <p class="plat-inspring">‘Alles in orde. Ze zit bij haar ouders.’</p>

    <p class="plat-inspring">‘Maar... ze zei dat ze hier zou zijn.’</p>

    <p class="plat-inspring">‘Ik vermoed dat iemand anders jou die bewaarmail heeft gestuurd. Iemand die mij vanavond graag wat afleiding wilde bezorgen.’ Maar ze ging zitten en haalde haar palm'link tevoorschijn. ‘Ik ga je verhaal even na, Jimmy. Als het allemaal blijkt te kloppen, regelt rechercheur Dalrymple een paar agenten om je naar huis te brengen. Je kunt hem de print van je mail geven en je computer.’</p>

    <p class="plat-inspring">‘Mijn computer? Maar...’</p>

    <p class="plat-inspring">‘Politiezaken,’ zei ze kortaf. ‘Je krijgt hem terug.’</p>

    <p class="plat-inspring">‘Nou, dat was leuk,’ zei Peabody toen Eve de deur weer op slot deed.</p>

    <p class="plat-inspring">‘Lachen, gieren, brullen.’</p>

    <p class="plat-inspring">‘Arm ventje. Hij was doodsbenauwd. Hij kwam hier om de vrijpartij van z’n dromen te beleven met z’n meisje, wordt ’ie in de boeien geslagen.’</p>

    <p class="plat-inspring">Dat een roos zijn hele kuisheid kon verbergen, zegt me dat de seks in zijn dromen de werkelijkheid overstijgt.’ Peabody snoof en Eve draaide zich naar de liftdeur. ‘Sunny heeft bevestigd dat ze een stelletje zijn. Niet dat ik eraan twijfelde. Dat joch was te bang om te liegen. Dus... Dave heeft zich verdiept in het sociale leven van zijn doelwitten. Hij kent de familie, de vrienden en weet hoe hij ze kan inzetten.’</p>

    <p class="plat-inspring">Ze stapte de lift uit, liep de hal door. ‘Voor een maximaal beveiligde</p>

    <p class="plat-inspring">psychiatrisch gevangene heeft hij verdacht veel informatie in handen weten te krijgen.’</p>

    <p class="plat-inspring">Ze stond even stil bij de deur en keek roerloos naar de fijne sneeuwvlokjes die gestaag bleven vallen. ‘Ben jij bevoegd om buitenplanetair te gaan, Peabody?’</p>

    <p class="plat-inspring">‘Natuurlijk. Dat hoort bij de baan.’</p>

    <p class="plat-inspring">‘Mooi. Ga maar naar huis en pak je koffer. Ik wil jou zo snel mogelijk op transpo naar Rexal. McNab en jij kunnen dan de locatie bekijken en op zoek gaan naar de unit die Palmer heeft gebruikt.’</p>

    <p class="plat-inspring">De opwinding bij het idee van een buitenplanetaire opdracht verdween als sneeuw voor de zon. ‘McNab? Ik heb McNab niet nodig.’</p>

    <p class="plat-inspring">‘Als je de juiste unit hebt gevonden, heb je iemand nodig die overweg kan met elektronica.’ Eve trok de deur open, waarna een ijskoude wind de geërgerde blos op Peabody’s wangen koelde.</p>

    <p class="plat-inspring">‘Hij is irritant.’</p>

    <p class="plat-inspring">‘Nou en of, maar hij weet wat hij doet. Als Feeney hem kan missen, zijn jullie het buitenplanetaire team.’ Ze wilde net haar communicator pakken om Feeney uit zijn slaap te halen en de bal aan het rollen te brengen. Door een gil aan het eind van de straat koos ze echter voor haar wapen.</p>

    <p class="plat-inspring">Ze rende naar het westen, haar laarzen ploegden over de gladde stoep. Met een snel gebaar liet ze Dalrymple weten dat hij op zijn plek bij het surveillancebusje moest blijven.</p>

    <p class="plat-inspring">Ze zag de vrouw als eerste, omhuld met glimmend, zwart bont, zich vastklampend aan een man in driedelig pak. Hij probeerde haar gezicht af te schermen en haar gegil tegen zijn schouder te dempen. De schelheid en het volume maakten duidelijk dat zijn poging weinig succes had.</p>

    <p class="plat-inspring">‘Politie!’ schreeuwde hij toen hij Eve en Peabody aan zag komen. ‘Hier is de politie al, lieverd. O mijn god, waar gaat het met deze stad naartoe? Hij gooide het eruit, gooide het ons voor de voeten.’</p>

    <p class="plat-inspring">Het, zag Eve, was Carl Neissan. Zijn naakte, gebroken lichaam lag met het gezicht naar boven tegen de stoeprand. Zijn hoofd was geschoren, merkte ze op, en de rauwe huid was geschaafd en verbrand. Zijn knieën waren verbrijzeld en zijn tong, die uit zijn mond hing, was zwart. Om zijn hals, diep ingesleten, zat de kenmerkende lus. En de boodschap waarmee zijn borst was bewerkt, was nog rauw en rood.</p>

    <p class="streamer ParaOverride-7">OOK GIJ ZULT LIJDEN, ADVOCATEN!</p>

    <p class="plat">Het gegil van de vrouw ging over in gejammer. Eve sloot zich af voor het geluid. Met haar ogen op het lijk gericht, trok ze haar communicator tevoorschijn. ‘Dit is Dallas, inspecteur Eve. Ik wil melding maken van een moord.’</p>

    <p class="plat-inspring">Ze verschafte de meldkamer de nodige informatie en wendde zich vervolgens tot de mannelijke getuige. ‘Woont u hier in de buurt?’</p>

    <p class="plat-inspring">‘Ja, ja, in dit gebouw hier op de hoek. We kwamen net thuis van een feest, toen...’</p>

    <p class="plat-inspring">‘Mijn assistent neemt uw gezelschap mee naar binnen, weg van hier. Uit de kou. Ze moet nog wel een verklaring afleggen. Ik zou het op prijs stellen als u nog een paar minuten hier buiten bij mij blijft.’</p>

    <p class="plat-inspring">‘Ja, natuurlijk. Ja. Lieverd.’ Hij probeerde de armen van zijn vrouw los te maken van zijn nek. ‘Lieverd, ga maar met die agente mee. Ga maar naar binnen.’</p>

    <p class="plat-inspring">‘Peabody,’ zei Eve zachtjes, ‘haal lieverd hier weg en probeer wat informatie los te krijgen.’</p>

    <p class="plat-inspring">‘Ja chef. Mevrouw, komt u maar met mij mee.’ Met een paar ferme rukken kreeg Peabody de vrouw mee.</p>

    <p class="plat-inspring">‘We zijn zo geschrokken,’ ging hij door. ‘Ze is heel kwetsbaar, mijn vrouw. Het was zo gruwelijk.’</p>

    <p class="plat-inspring">‘Ja, meneer, dat geloof ik graag. Mag ik alstublieft uw namen even noteren?’</p>

    <p class="plat-inspring">‘Wat? O. Fitzgerald. George en Maria.’</p>

    <p class="plat-inspring">Eve nam de namen en het adres op. Binnen een paar minuten zouden ze te maken krijgen met een grote groep omstanders, wist ze. Zelfs afgestompte New Yorkers zouden willen komen kijken naar een dood, naakt lichaam op Madison Avenue.</p>

    <p class="plat-inspring">‘Kunt u... meneer, kijk mij maar aan,’ zei ze toen hij naar het lijk bleef staren, en bleek om zijn neus werd. ‘Kijk me aan,’ herhaalde ze, ‘en probeer me te vertellen wat er precies gebeurde.’</p>

    <p class="plat-inspring">‘Het ging zo snel, het was afschuwelijk.’ Zijn lichaam begon te reageren op de schok, zag ze aan hoe zijn handen beefden toen hij naar zijn gezicht greep. ‘We kwamen net bij de Andersons vandaan. Die gaven een kerstparty. Het is maar een paar straten hiervandaan, dus we gingen lopend. We waren juist overgestoken toen we piepende remmen hoorden. Ik lette er nauwelijks op – u weet wel hoe dat gaat.’</p>

    <p class="plat-inspring">‘Ja, meneer. Wat zag u precies?’</p>

    <p class="plat-inspring">‘Ik keek achterom, een reflex, denk ik. Ik zag een donkere auto – zwart, denk ik. Nee, nee, geen auto – zo’n multifunctioneel voertuig. Een sportuitvoering. Hij stopte hier. Precies hier. Je kunt de remsporen nog zien in de sneeuw. En de deur ging open. Hij duwde... hij gooide die arme man naar buiten. Hier voor onze voeten.’</p>

    <p class="plat-inspring">‘Heeft u de bestuurder gezien?’</p>

    <p class="plat-inspring">‘Ja, ja, heel duidelijk. Deze straathoek is goed verlicht. Het was een jonge man, knap. Blond. Hij lachte... hij lachte naar me toen hij de deur opendeed. Ik geloof dat ik zelfs teruglachte. Hij had zo’n gezicht waarvan je gaat glimlachen. Ik weet zeker dat ik hem zou kunnen identificeren. Ik weet het zeker.’</p>

    <p class="plat-inspring">‘Juist.’ Eve zuchtte en zag hoe de wind haar adem mee zwiepte terwijl de eerste politievoertuigen aan kwamen rijden.</p>

    <p class="plat-inspring"><span class="italic">Je wilde gezien worden, nietwaar, Dave?</span> dacht ze. <span class="italic">En je wilde dat ik dicht, heel dicht in de buurt was toen je me Carl gaf.</span></p>

    <p class="plat-inspring">‘Gaat u maar naar binnen, naar uw vrouw toe, meneer Fitzgerald. Ik neem nog contact met u op.’</p>

    <p class="plat-inspring">‘Ja, prima. Dank u wel. Ik... het zijn feestdagen,’ zei hij met een verwarde blik in zijn ogen. ‘Je woont in de stad, je weet dat er vreselijke dingen gebeuren. Maar het is kerst.’</p>

    <p class="plat-inspring">‘<span class="italic">Joy to the world</span>,’ prevelde Eve terwijl ze wegliep. Ze draaide zich om en beval de agenten het gebied af te zetten en klaar te maken voor het forensisch team. Vervolgens hurkte ze naast Carl en ging aan het werk.</p>
  </div>
</body>
</html>
