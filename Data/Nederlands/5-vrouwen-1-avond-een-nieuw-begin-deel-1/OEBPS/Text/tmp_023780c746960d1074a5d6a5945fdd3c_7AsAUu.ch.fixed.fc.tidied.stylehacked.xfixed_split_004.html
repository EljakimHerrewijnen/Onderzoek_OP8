<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
<meta name="generator" content="HTML Tidy for Linux (vers 7 December 2008), see www.w3.org"/>
<meta http-equiv="CONTENT-TYPE" content="text/html; charset=utf-8"/>

<meta name="GENERATOR" content="OpenOffice.org 3.0 (Unix)"/>
<meta name="AUTHOR" content="groningen"/>
<meta name="CREATED" content="20140502;7580000"/>
<meta name="CHANGED" content="20140502;7595900"/>
<meta name="Info_1" content=""/>
<meta name="Info_2" content=""/>
<meta name="Info_3" content=""/>
<meta name="Info_4" content=""/>
<title>Ik zal je vinden</title>
<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
<body dir="ltr" class="calibre">
<p class="western2" xml:lang="nl-NL">‘<span class="c1">Jawel,’ zei Erik sussend, ‘we wilden gewoon even in de
benen.’</span></p>
<p class="western2" xml:lang="nl-NL">‘<span class="c1">Zeg het in het vervolg even als je weggaat.’ Gepikeerd liep
Sira het huis in. Erik liep achter haar aan en Mark vroeg zich af
of het de bedoeling was dat hij ook naar binnenging. Hij deed het
maar niet en ging weer op zijn stoel zitten. Vermoedelijk wilde
Erik Sira in een mildere stemming brengen, maar een minuut later
kwam hij met twee glazen en twee blikjes bier naar
buiten.</span></p>
<p class="western2" xml:lang="nl-NL">‘<span class="c1">Geel,’ zei hij. ‘Goed?’</span></p>
<p class="western2" xml:lang="nl-NL">‘<span class="c1">Prima.’ Toen zei hij: ‘Valt er niets te doen aan dat misdadige
gedrag van de politie en kunnen gedupeerden niet bij een of andere
autoriteit terecht?’</span></p>
<p class="western2" xml:lang="nl-NL">‘<span class="c1">Er zijn bewijzen genoeg van de kwalijke praktijken van de
politie, maar er is geen enkele instantie waar de mensen heen
kunnen met hun klachten. Af en toe is er een demonstratie maar die
levert ook niets op. De politie is de wet en boven die wet is er
niets. Ik zit me constant te verbijten dat ik werkeloos toe moet
zien hoe goed de politie gedijt ten koste van hardwerkende
burgers,’ verzuchtte Erik.</span></p>
<p class="western3" xml:lang="nl-NL">Erik staarde
Mark nadenkend aan en zei toen: ‘Ik heb aldoor het gevoel dat je me
iets wilt vertellen, maar twijfelt of je het wel moet doen. Klopt
dat?’</p>
<p class="western3" xml:lang="nl-NL">Mark keek hem
een paar tellen onbewogen aan en begon toen te lachen. ‘Wat wil je
weten?’</p>
<p class="western2" xml:lang="nl-NL">‘<span class="c1">Gewoon wat je kwijt wilt.’</span></p>
<p class="western2" xml:lang="nl-NL">‘<span class="c1">Wat zijn de Skoters precies?’</span></p>
<p class="western2" xml:lang="nl-NL">‘<span class="c1">Simpel gezegd: alle mensen die tegen de politie zijn of de
gevestigde orde zoals de heren agenten het liever
horen.’</span></p>
<p class="western2" xml:lang="nl-NL">‘<span class="c1">Wat zou je zeggen als ik beweer zowel een Marker als een
Skoter te zijn?’</span></p>
<p class="western2" xml:lang="nl-NL">‘<span class="c1">Dat kan niet,’ antwoordde Erik met stelligheid. ‘Je bent het
een of het ander, beide gaan niet samen.’</span></p>
<p class="western2" xml:lang="nl-NL">‘<span class="c1">Mijn intuïtie zegt me dat ik je volkomen kan vertrouwen. En ik
hoop dat die me niet bedriegt.’</span></p>
<p class="western2" xml:lang="nl-NL">‘<span class="c1">Die bedriegt je niet.’</span></p>
<p class="western2" xml:lang="nl-NL">‘<span class="c1">Dan kan ik je met een gerust hart vertellen dat ik zowel een
Skoter als een Marker ben. Was,’ corrigeerde hij zichzelf. ‘Sinds
ik weet hoe het politionele apparaat hier werkt, ben ik voor
honderd procent een Skoter.’</span></p>
<p class="western2" xml:lang="nl-NL">‘<span class="c1">Leg eens uit.’</span></p>
<p class="western2" xml:lang="nl-NL">‘<span class="c1">Kun je het geduld opbrengen om naar een heel lang verhaal te
luisteren?’</span></p>
<p class="western3" xml:lang="nl-NL">Erik knikte
zwijgend.</p>
<p class="western2" xml:lang="nl-NL">‘<span class="c1">Oké.’</span></p>
<p class="western2" xml:lang="nl-NL">‘<span class="c1">Wacht. Ik haal eerst nog iets te drinken op, anders krijg je
een droge mond van je lange relaas.’</span></p>
<p class="western3" xml:lang="nl-NL">Erik had drie
kwartier met toenemende verbijstering geluisterd naar Mark zonder
één woord te zeggen, slechts af en toe onderbroken door een slok
bier of een nieuwe sigaret.</p>
<p class="western3" xml:lang="nl-NL">Toen Sira er na
ongeveer een kwartier aan was gekomen en aanstalten maakte om zich
bij hen te voegen, zei Mark: ‘Zou je nog even kunnen wachten,
schat?’</p>
<p class="western3" xml:lang="nl-NL">Mark zag dat
schat niet zo schattig vertrok en een lelijk gezicht naar Erik trok
en de schaal met hapjes die ze mee had genomen weer van de tafel
griste.</p>
<p class="western2" xml:lang="nl-NL">‘<span class="c1">Hemel, wat een verhaal, zeg,’ zei Erik nog steeds verbluft.
Hij blies een pluim rook naar de hemel en staarde die peinzend
na.</span></p>
<p class="western3" xml:lang="nl-NL">Het was lang
stil. Toen vroeg Erik: ‘Wat voor kerel is die Wim eigenlijk?’</p>
<p class="western3" xml:lang="nl-NL">Aanvankelijk
had ik wel respect voor hem. Hij beschikte over een beroepsmatige
onverstoorbaarheid en leek altijd te weten waar hij mee bezig was.
Hij toonde initiatief, kwam met goede ideeën, was professioneel,
doortastend en altijd weloverwogen en goed voorbereid. Hij wekte de
indruk een harde kerel te zijn. Iemand die tot het einde door bleef
vechten, ook al zat hij in het nauw. Uiteraard heb ik over hem
nagedacht en het eerste wat me te binnen schoot was een vechtpartij
waar wij bij werden geroepen. Wim ging nooit een discussie aan om
de boel te sussen, maar handelde altijd direct. Bij die vechtpartij
heeft hij de arm van één van de vechtjassen gebroken. Toen kwam er
voor het eerst een scheurtje in het respect dat ik voor hem had.
Niet zo zeer omdat hij verantwoordelijk was voor die gebroken arm,
maar omdat hij de man aan dezelfde arm de dienstauto heeft
ingesleurd. De man gilde als een mager speenvarken en viel flauw
van de pijn. De andere agenten en ik werden er koud van. Toen ik
tegen Wim zei dat hij die man ook wel anders had kunnen behandelen,
keek hij me koel aan en zei emotieloos: “Waar gehakt wordt, vallen
spaanders. Ze doen het zichzelf aan.” Bij een andere vechtpartij
heeft hij de neus van iemand verbrijzeld. Ik moet toegeven dat
sommige bandieten vragen om een afstraffing, maar bij Wim kreeg ik
na die incidenten het gevoel dat hij ervan genoot. Later drong het
tot me door dat hij meedogenloos was.’</p>
<p class="western3" xml:lang="nl-NL">Na weer een
lange stilte, vroeg Erik: ‘Wat voor een politieman was jij?’</p>
<p class="western2" xml:lang="nl-NL">‘<span class="c1">Ik hield me altijd strikt aan de regels van het handboek. Maar
sinds mijn vrijlating lap ik alle regels aan mijn
laars.’</span></p>
<p class="western2" xml:lang="nl-NL">‘<span class="c1">Omdat sommigen zich niet aan de regels hielden waardoor jij in
het gevang bent beland?’</span></p>
<p class="western2" xml:lang="nl-NL">‘<span class="c1">Nee, ik ben woest omdat er geen grondig onderzoek is verricht
en men maar van het meest voor de hand liggende is uitgegaan. Ik
had geen enkel motief en daar is men gewoon overheen gestapt.’ Mark
zweeg.</span></p>
<p class="western2" xml:lang="nl-NL">‘<span class="c1">Heb je een bepaald plan?’ vroeg Erik even later.</span></p>
<p class="western2" xml:lang="nl-NL">‘<span class="c1">Nog niet. Het enige wat ik wil, is dat Wim opbiecht dat hij de
schuldige is zodat ik van alle blaam gezuiverd word.’</span></p>
<p class="western2" xml:lang="nl-NL">‘<span class="c1">En daar had je deze sprong in het duister voor
over?’</span></p>
<p class="western2" xml:lang="nl-NL">‘<span class="c1">Ja.’ Mark perste zijn lippen op elkaar.</span></p>
<p class="western2" xml:lang="nl-NL">‘<span class="c1">En nu?’</span></p>
<p class="western2" xml:lang="nl-NL">‘<span class="c1">Ik wil naar Silterstad en Wim onverhoeds voor de borst
springen als hij alleen is en hem dwingen de waarheid te vertellen.
Desnoods timmer ik hem net zolang in elkaar tot hij de moord
opbiecht,’ zei Mark grimmig en strijdlustig.</span></p>
<p class="western2" xml:lang="nl-NL">‘<span class="c1">Jouw boot is niet betrouwbaar, Mark,’ reageerde Erik
bedaard.</span></p>
<p class="western2" xml:lang="nl-NL">‘<span class="c1">Je hebt hem niet eens gezien.’</span></p>
<p class="western2" xml:lang="nl-NL">‘<span class="c1">Dat is ook niet nodig na alles wat je me er over verteld hebt.
Ga niet terug. Blijf hier en probeer hier een bestaan op te
bouwen.’</span></p>
<p class="western2" xml:lang="nl-NL">‘<span class="c1">Ik wil naar Silterstad terug,’ klonk het vastberaden. ‘Niet
naar de politie wel te verstaan, laat die maar denken wat ze wil,
maar ik wil Wim te pakken nemen.’</span></p>
<p class="western2" xml:lang="nl-NL">‘<span class="c1">Dan moet je gaan. Maar het is niet te hopen dat je in een
zware storm terechtkomt, want dan vrees ik het ergste. Wanneer denk
je te vertrekken?’</span></p>
<p class="western2" xml:lang="nl-NL">‘<span class="c1">Morgen. Ik wil daar pas zijn als het donker is zodat ik niet
opval.’</span></p>
<p class="western2" xml:lang="nl-NL">‘<span class="c1">Beetje link lijkt me om in het donker te gaan
varen.’</span></p>
<p class="western2" xml:lang="nl-NL">‘<span class="c1">Ik hoop dat als het donkert, ik dan op de lichten van
Silterstad kan varen.’</span></p>
<p class="western3" xml:lang="nl-NL">Erik kauwde
nadenkend op de filter van een niet-brandende sigaret. ‘Weet je
waar ik aan zit te denken?’</p>
<p class="western2" xml:lang="nl-NL">‘<span class="c1">Nou?’</span></p>
<p class="western2" xml:lang="nl-NL">‘<span class="c1">Als ik die vent op het bureau, hoe heet hij ook alweer,
eh…’</span></p>
<p class="western2" xml:lang="nl-NL">‘<span class="c1">Winner Steek, bedoel je.’</span></p>
<p class="western2" xml:lang="nl-NL">‘<span class="c1">Ja. Als ik die nu eens opbel en net doe of ik Wim Grenen ben
en zeg dat ik me ongerust maak omdat je niet op onze afspraak bent
verschenen.’</span></p>
<p class="western2" xml:lang="nl-NL">‘<span class="c1">Ach, dat weet ik niet, hoor. Wat koop ik daarvoor?’</span></p>
<p class="western2" xml:lang="nl-NL">‘<span class="c1">Genoegdoening.’ Erik keek op zijn horloge. ‘Het is al wel
laat. Zal ik toch nog maar bellen?’</span></p>
<p class="western2" xml:lang="nl-NL">‘<span class="c1">Er is ’s avonds bijna niemand op het bureau. En hij zeker
niet.’</span></p>
<p class="western2" xml:lang="nl-NL">‘<span class="c1">Ken je zijn nummer thuis?’</span></p>
<p class="western2" xml:lang="nl-NL">‘<span class="c1">Dat wel,’ antwoordde Mark aarzelend.</span></p>
<p class="western2" xml:lang="nl-NL">‘<span class="c1">Nou kom op, dan. Ze mogen best wel een beetje in hun rats
zitten. En geef me het adres van die Grenen ook even.’</span></p>
<p class="western2" xml:lang="nl-NL">‘<span class="c1">Het lijkt me geen goed idee, Erik.’</span></p>
<p class="western2" xml:lang="nl-NL">‘<span class="c1">Jawel, joh.’ Twee minuten later belde Erik. ‘Goedenavond,
meneer Steek. U spreekt met Wim Grenen. Ik had een paar dagen
geleden een afspraak met… Wat zegt u?’ Hij luisterde even. ‘Ik heb
uw nummer van het bureau gekregen omdat ik me ernstig zorgen maak
om mijn vriend Mark Weegers. Zoals ik al zei hadden we een paar
dagen geleden een duikafspraak en hij is niet komen opdagen. Ook
thuis krijg ik hem niet te pakken. Omdat ik weet dat hij bij u op
kantoor zit, vraag ik me af of hij wel op zijn werk is
verschenen.’</span></p>
<p class="western3" xml:lang="nl-NL">Erik was een
hele tijd stil. ‘Denkt u echt dat hij alleen is gaan duiken? Als
hij dat had gewild, dan had hij toch niet met mij afgesproken?
Ieder zou met zijn eigen boot naar Mertos gaan en toen ik vertrok
lag zijn boot nog in de haven, maar ik verwachtte hem elk moment
achter me te zien. Na een uur ben ik weer teruggegaan en toen ik in
de haven kwam was zijn boot verdwenen. Maar hij kan niet richting
Mertos zijn gevaren, want dan had ik hem moeten zien. Zijn boot is
feloranje en valt in de verte al op.’ Erik was weer even stil. ‘U
bent dus bij hem thuis geweest toen hij niet op zijn werk
verscheen?’ Erik herhaalde de woorden van Winner zodat Mark het
gesprek ook kon volgen. ‘Is er ook naar zijn boot gezocht?’ Hij
luisterde weer even. ‘O, vanmorgen bent u ook nog aan zijn deur
geweest en de boot lag er nog steeds niet. U denkt toch niet dat
mijn maatje onder water als vissenvoer dient, hè?’ Erik klonk heel
neerslachtig. ‘Zo gauw u iets hoort wilt u mij dan op de hoogte
stellen?’ Erik gaf het adres van Grenen door. Met een zelfvoldane
grijns beëindigde hij het gesprek. ‘Hoe vond je mij?’</p>
<p class="western2" xml:lang="nl-NL">‘<span class="c1">Een rasechte toneelspeler.’</span></p>
<p class="western2" xml:lang="nl-NL">‘<span class="c1">Die Steek was heel vriendelijk en heel meelevend.’</span></p>
<p class="western2" xml:lang="nl-NL">‘<span class="c1">Jaja. Het is een heel fijne kerel.’</span></p>
<p class="western3" xml:lang="nl-NL">Nadat Erik nog
een paar keer had geprobeerd Mark te overreden om niet uit te
varen, maar hem duidelijk werd dat die niet te vermurwen was, gaf
hij het op.</p>
<p class="western2" xml:lang="nl-NL">‘<span class="c1">Als ik morgen niet voor vier uur terug ben kun je ervan
uitgaan dat mij iets is aangedaan.’</span></p>
<p class="western2" xml:lang="nl-NL">‘<span class="c1">Of je hebt jezelf wat aangedaan door met een niet zeewaardig
scheepje de zee op te gaan. Ben je levensmoe?’</span></p>
<p class="western2" xml:lang="nl-NL">‘<span class="c1">Niet meer,’ glimlachte hij.</span></p>
<p class="western3" xml:lang="nl-NL">Na een half uur
nam hij afscheid en bedankte Erik voor de gezellige avond.
Wandelend naar zijn boot moest hij eraan denken dat Erik net als
Elja gezegd dat hij het verleden los moest laten en aan de toekomst
moest denken. Hij kon het gewoon niet.</p>
<p class="western3" xml:lang="nl-NL">27</p>
<p class="western2" xml:lang="nl-NL"><a id="h27"></a> <span class="c1">Op het moment dat Mark de boot
losgooide begon het te waaien en te regenen. Terwijl hij
voorzichtig zijn boot de haven uit manoeuvreerde begon de wind in
kracht toe te nemen. Hij overwoog om terug te gaan, maar verwierp
die gedachte gelijk omdat de wind net zo plotseling kon ophouden
als die opgestoken was. Toen hij achterom keek waren de lichten op
de promenade nauwelijks meer zichtbaar door de harde
regen.</span></p>
<p class="western3" xml:lang="nl-NL">Een uur later
had hij spijt van zijn besluit om door te varen. De boot moest hard
zwoegen om de woeste golven te weerstaan. Waarop hij gehoopt had
gebeurde inderdaad na een kwartier: de wind nam af en de zee werd
rustig. Mark droomde weg en dacht aan zijn begintijd bij de
politie. Destijds was hij een gedreven idealist geweest, erop
gebrand de misdaad te bestrijden. Hoe anders was het gelopen. Zijn
gedachten gingen naar de politie in Baloreas die denkt dat de hele
wereld van haar is en meent zich van alles te kunnen veroorloven.
Erik had gezegd dat er geen hoger gezag was en dat was ook de reden
dat de agenten ongestraft hun gang konden gaan. Hij vroeg zich af
hoelang de bevolking het nog zou pikken voordat die massaal in
opstand kwam.</p>
<p class="western3" xml:lang="nl-NL">Hij sufte wat
en schrok plotseling op door hevig gekraak. De houten kajuit werd
aangevallen door een stevige rukwind. Angstig onderzocht hij de
zijkant maar kon geen schade ontdekken. Hij had ook moeten
luisteren en niet als een halsstarrig kind uitvaren. Waarom
luisterde hij nooit? Alle adviezen van mensen met de beste
bedoelingen had hij genegeerd. Hij was nooit eigengereid geweest en
vroeg zich af wanneer dat was begonnen. Als hij terugdacht kwam hij
uit op de dag van zijn vrijlating. Een overweldigende golf van
woede kwam over hem en hij uitte allerlei verwensingen die hij
begeleidde met harde vuistslagen op de tafel. ‘Vieze, vuile,
smerige rat van een Grenen,’ schreeuwde hij. ‘Als ik je te pakken
krijg, snij ik je middendoor. Jij bent de oorzaak van mijn
ellende.’</p>
<p class="western3" xml:lang="nl-NL">Het drong
opeens tot hem door dat hij op het punt stond door te draaien van
angst, zelfmedelijden, frustratie en eenzaamheid. ‘Verdorie, hou je
kop erbij Mark, en zwelg niet in je emoties.’ Uiteindelijk was hij
hier niet gekomen om kopje onder te gaan. ‘Blijf vechten en zorg
dat je je missie voltooit.’ Hij had een borrel nodig; sterke drank
kon de ergste pijn van de zenuwen verzachten en zijn geest
verlichten, maar hij durfde het niet aan met de verraderlijke wind.
Hij moest scherp blijven. Toen hij voelde dat zijn oogleden zakten,
dwong hij ze open te houden door erin te knijpen en naar voren te
trekken tot het pijn deed. Dat zou hem er wel van weerhouden om ze
te sluiten. Hij slaakte een kreet toen hij ongenadig hard tegen het
keukenkastje smakte. De boot had een rare slinger gemaakt. Hij ging
aan dek en hoorde hoe de golven tegen de boot zwiepten als een
kudde dol geworden stieren. Met beide handen moest hij zich aan de
reling vasthouden om niet in de kolkende massa terecht te komen.
Enorme golven deden de zee zieden en veranderden hem in een hel. De
boot was niet meer dan een notendop op de hoge golven en werd alle
kanten opgestuwd. ‘Mijn boot niet zeewaardig, Erik? Nou jongen, je
hebt gelijk, vrees ik, maar mijn wraakzucht won het van mijn
gezonde verstand.’ Zijn oude vechtlust kwam weer boven en hij
weigerde zich aan de elementen over te geven. Plotseling kwam er
wat licht in de duisternis door maanlicht dat door de wolken
piepte. Het enige wat hij kon constateren was dat de zee nog
woester was dan hij gedacht had. Door de harde storm kostte het hem
moeite zijn kajuit te bereiken. Het sturen liet hij aan de wind
over. Hij had geen keuze. De wind had de leiding van hem
overgenomen. Doordat de boot constant van koers veranderde werd hij
steeds in de kajuit heen en weer geslingerd. Ook was hij midden op
het salontafeltje terechtgekomen dat door het onverwachte gewicht
van zijn lichaam een poot brak. Nog geen tien seconden kon hij zijn
evenwicht bewaren waardoor hij steeds ergens hard tegenaan knalde.
‘Wat zou jij me nu adviseren, Elja? Mediteren of een mantra
brommen? Ook jij weet dat iemand op zo’n moment daar niets aan
heeft, hè? Jij bent wijs genoeg om te beseffen dat bidden om een
goede afloop nu het enige is dat rest.’</p>
<p class="western3" xml:lang="nl-NL">Hoge golven
tilden de boot op en zetten hem met een kwak weer neer, waarna hij
in een diep golfdal plonsde. Mark vreesde dat het einde nabij was
en dat hij zijn missie niet kon volbrengen.</p>
<p class="western2" xml:lang="nl-NL">‘<span class="c1">Heel jammer,’ prevelde. En gelijk daarna luid en opstandig:
‘Het zal me verdorie niet gebeuren dat ik hier mijn einde vind.
Eerst moet ik die verrekte Wim bij de kop hebben.’</span></p>
<p class="western3" xml:lang="nl-NL">De boeg van
zijn vaartuig kwam weer omhoog om daarna gelijk op een andere,
lange omkrullende golf te belanden. De ene na de andere golf kwam
aangerold. De zee was ontketend en nam geen moment rust. Het kleine
jacht trilde als een angstige puppy en schudde door de tuimelende
watermuren en kon elk moment doormidden breken. Toen er water in de
kajuit stroomde ging Mark geschrokken aan dek. Dan weer werd de
boot hoog opgetild, dan weer werd die tussen twee golven
neergesmakt. Het gebrul van de storm was zo hevig dat het pijn aan
zijn oren deed. De boot gleed een paar tellen als een surfplank op
de kruin van een hoge golf mee en tuimelde er toen af in de
kolkende zee. Toen was het ineens voorbij en was de zee niet meer
dan een lichte deining, onschuldig als een pasgeboren kindje.
‘Krijg nou wat,’ zei Mark verbaasd terwijl hij naar de donkere
lucht keek. ‘Geef je me echt de kans om het te overleven of steek
je je kop straks weer op? Je bent onbetrouwbaar en
levensgevaarlijk.’</p>
<p class="western3" xml:lang="nl-NL">Hij zette het
stuur vast, ging op de slaapbank zitten en zuchtte een paar keer
heel diep. Zijn hele lichaam voelde beurs aan door het heen en weer
gegooi in de kajuit. ‘Eindelijk tijd voor een sigaret,’ murmelde
hij. Omdat hij door de storm langer over de vaart deed, was hij
eerder in de duisternis gekomen dan hij gehoopt had.</p>
<p class="western3" xml:lang="nl-NL">Na een minuut
of tien ging hij weer aan dek om poolshoogte te nemen van het weer
en begon te glunderen toen hij in de verte lichtjes zag. Hij wist
niet zeker of het Silterstad was, maar dat maakte hem onder de
gegeven omstandigheden ook niet uit. Als hij maar weer aan land
kwam. Het zeewater vermengde zich met het zweet op zijn gezicht.
Ondanks zijn natte lijf had hij vreselijk getranspireerd van de
spanning. Door de fonkelende lampjes begon hij geleidelijk te
ontspannen. Elke omwenteling van de schroef bracht hem dichter bij
de kust en de veiligheid. Het was echt een groot wonder dat hij het
er heelhuids vanaf gebracht had, besefte hij. Bij tijden was de
situatie wel heel precair geweest.</p>
<p class="western3" xml:lang="nl-NL">Toen hij de
contouren van de toren herkende, wist hij zeker dat hij Silterstad
gehaald had. De toren moest een observatiepost van de politie
voorstellen, maar Mark had er nog nooit iemand op de uitkijk zien
staan. Aardbewoners zouden denken dat het een overblijfsel van een
kerk was, maar op Baloreas waren geen kerken. Mark veronderstelde
dat de toren alleen maar gebouwd was als machtsvertoon van de
politie.</p>
<p class="western2" xml:lang="nl-NL">‘<span class="c1">Ik heb het gered, Erik.’ Hij kraaide nu van plezier en
opluchting. ‘Jij met je denigrerende opmerking dat mijn boot niet
meer was dan een veredeld vlotje. Mijn boot is zo sterk als een
beer en trotseert de hevigste storm.’ Hij gaf een ram op de reling
en vloekte luid toen er een felle pijn door zijn hand vlamde. Zijn
hand had al eerder een beste opduvel gehad toen hij hard tegen de
keukenkast werd gesmeten en zijn val had willen breken.</span></p>
<p class="western3" xml:lang="nl-NL">Het stuur
gehoorzaamde hem weer en er zweefde een glimlach om zijn lippen
toen hij het scheepje langzaam in de richting van de haven koerste.
Toen verstrakte hij. Stel dat Erik gelijk had met zijn bewering dat
hij wel eens opgewacht kon worden. Zijn opgetogenheid was
spoorslags verdwenen. Erik had ook niet zo stom moeten zijn om zich
voor Wim uit te geven. De kans zat erin dat de politie hem thuis
had opgezocht en te horen kreeg dat hij helemaal niet gebeld had.
Ja, als dat inderdaad gebeurd was, dan kon hij alsnog behoorlijk in
de penarie komen te zitten. Nog stommer was dat hij Erik niet
tegengehouden had. Het was natuurlijk ook niet ondenkbaar dat de
politie Wim had opgepakt als die had toegegeven dat ze een afspraak
hadden. En omdat hij verdwenen was kon de politie hem wel als
verdachte zien. Dat zou mooi zijn. Heel mooi. Dan kreeg Wim
uiteindelijk toch nog zijn terechte straf. Nee, waarschijnlijk werd
de zaak met geld opgelost.</p>
<p class="western3" xml:lang="nl-NL">Hij veranderde
van koers en voer de haven voorbij. Verderop was vast ook wel een
aanlegplaats, hoewel hij die kant van Silterstad nog nooit op was
geweest. Als hij Wim te pakken kreeg, zou hij hem net zolang op de
pijnbank leggen tot hij zijn schuld er bloedend uitspuugde. En dan
zou hij, dan zou hij… ja, wat zou hij dan doen? Hem vermoorden en
zijn boot inpikken? Dat was wel een gewoonte op Baloreas. Hij zette
de gedachten aan Wim opzij en wijdde zich aan zijn stuurmanskunst.
Omdat hij ongezien aan land wilde komen kon hij zijn zaklantaarn of
de lamp op de boeg niet gebruiken. Oei. Dat was bijna misgegaan.
Het was maar goed dat de maan zich net van zijn goede kant liet
zien, want anders was hij tegen de rotswand aangebotst. Hij stuurde
naar bakboord en zette de motor af. Door het maanlicht kon hij een
spleet in de rotswand zien en koerste de boot ernaartoe. Hij had
nooit geweten dat op zo’n geringe afstand van de haven de kust zo
grillig was. Het deed hem denken aan het gebied met het
karamelkleurige strand waar hij onverhoeds met zijn boot terecht
was gekomen. Hij gooide het anker in het water, pakte zijn rugtas
en ging het trapje van zijn boot af. Het was er dieper dan hij
verwacht had en kwam tot zijn middel in het water. Maar dat maakte
niet uit want hij was toch al kletsnat. Terwijl hij door de golven
naar de kust waadde, hoorde hij hoe de zee achter hem weer aanzwol.
Instinctief zette hij zich schrap en werd daardoor niet als een
speelbal tegen de wand gekletst, maar slechts enkele meters naar
voren gestuwd. Voordat de volgende rol eraan kwam probeerde hij zo
snel mogelijk door het water naar de rotswand te ploeteren. Tot
zijn spijt bleef de diepte gelijk. Hij was er bijna toen hij
overspoeld werd door een enorme golf die hoog boven hem tegen de
rotswand uiteenspatte. Gelaten liet hij het water over zich heen
gaan. Voorover hangend en met zijn voeten stijf in het zand
verzette hij zich tegen de krachtige terugloop van het water. Toen
klom hij bij de glibberige wand omhoog. Voorzichtig tastend met
zijn voeten naar rotspunten waarop hij zijn gewicht kon steunen. Zo
rustig mogelijk probeerde hij adem te halen terwijl hij voelde hoe
de adrenaline door zijn lijf schoot. Tergend langzaam verplaatste
hij zich van uitsteeksel naar uitsteeksel. Hij voelde bloed bij
zijn handen langslopen door scherpe punten. Negeren, zei hij bij
zichzelf. Het stelt niets voor. Hij voelde zich als een aap die in
een boom klom, maar dan wel een heel oude aap.</p>
<p class="western3" xml:lang="nl-NL">Plots brokkelde
er een stuk rots af onder zijn voet. Hij klauwde zijn nagels in het
gesteente en drukte zich tien angstige seconden tegen de rotswand
aan voordat hij heel omzichtig de laatste meters aflegde.</p>
<p class="western3" xml:lang="nl-NL">Toen hij boven
was hijgde hij zwaar van zijn acrobatentoer. Lieve god, het was
kantje boord geweest. De klauterpartij had waarschijnlijk niet meer
dan tien minuten in beslag genomen, maar voor zijn gevoel had het
uren geduurd. Op zijn achterwerk schoof hij een heel eind bij de
rand vandaan. Hij had minstens tien minuten nodig om zijn
ademhaling weer in het gareel te krijgen. Het was maar goed dat hij
slank was en zijn nagels in lange tijd niet had geknipt, dacht hij
met zelfspot, want een zwaardere man of een man die regelmatig zijn
nagels knipte zou onherroepelijk weer teruggevallen zijn in zee.
Hij keek naar de lucht en zag dat de maan zich nu in volle glorie
liet zien. Toen verdween het lachende gezicht van Liane voor de
maan.</p>
<p class="western3" xml:lang="nl-NL">Hoe kon dat?
Hij sloot zijn ogen een paar tellen, keek weer en zag dat Liane
weer plaats had gemaakt voor de maan. Oververmoeidheid begon hem
parten te spelen, begreep hij.</p>
<p class="western3" xml:lang="nl-NL">Toen haalde hij
zijn zaklamp uit de rugtas en hield die vlak boven de grond. Wat
hij zag was een steenachtige laag maar dat had hij al vernomen toen
hij ging zitten. Het liefst zou hij de lamp over het hele stuk
laten gaan, maar voorzichtigheid weerhield hem daarvan. Toch moest
hij weten hoe het plateau eruitzag. Er moest een pad zijn dat
ergens heenliep. Hij schoof nog verder achteruit en hield zijn lamp
beschermend tussen zijn benen toen hij die aanknipte. Ja, dat had
hij wel gedacht. Er liep inderdaad zoiets als een weggetje door het
gesteente. Hij was de haven een stukje voorbij gevaren, dus moest
hij de linkerkant op. Zijn oriëntatievermogen was normaal niet
geweldig, maar dit was een eitje. Plotseling hoorde hij schrapend
gekrabbel naast zich en geschrokken sprong hij overeind. Hij
herkende het geluid. Dat kwam van een geelvlegel en waarschijnlijk
van meerdere, want de beesten gingen altijd in groepsverband op
stap. Hoewel… hij had bij zijn huis ook enkele beesten gedood, en
die waren alleen geweest. De krengen konden wel zeven centimeter
lang worden en beten venijnig. Waarom ze geelvlegels werden genoemd
was hem een raadsel, want ze waren hemelsblauw. Zonder er bij na te
denken of hij misschien gezien werd, scheen hij met zijn lamp in de
richting van het geluid. Ja, daar liepen vijf van die gluiperds.
Hij haalde zijn sandalen uit de rugtas, trok die aan en trapte ze
een voor een dood; hun ingewanden spoten alle kanten op. Geen
smakelijk gezicht. Hij deed de lamp weer uit. Langzaam maar met
grote passen volgde hij het slingerende paadje dat wat naar beneden
liep. Het pad maakte een bocht naar rechts en werd daar breder. De
lichten van de haven waren nu duidelijk te zien. Het bleef een
fascinerende aanblik. Hij knipperende een paar keer met zijn ogen
toen hij tot de verrassende ontdekking kwam dat hij zich al op het
terrein bevond waar zijn huis stond. ‘Tjonge, dat is sneller dan ik
verwacht had,’ zei hij zacht. Vanaf de andere kant zag het er heel
anders uit. Hoewel er gezien het tijdstip maar een geringe kans
bestond dat hij een bewoner tegenkwam als hij het terrein dwars
overstak, maakte hij toch maar een omtrekkende beweging. Toen hij
op de weg kwam, bleef hij geschrokken staan. Er stond een blauwe
auto van model groot ei op de weg met de voorkant naar hem toe,
vlak bij een lantaarnpaal. Wat had dit te betekenen? Bewoners
zetten hun auto altijd bij hun huis neer. Hij stond vijf minuten
stil om te zien of er beweging rond of in de wagen was. Zou het een
hinderlaag zijn? Giste Wim dat hij het er levend vanaf gebracht had
doordat hij politiebezoek had gekregen? Misschien zat hij of iemand
anders wel in zijn huis op hem te wachten. Terugkeren wilde hij
niet. Daar was hij ook veel te moe voor. Gebukt en met zijn mes in
de hand sloop hij geruisloos om de wagen heen en gluurde
voorzichtig door de achterruit. De wagen was leeg. Besluiteloos
keek hij om zich heen. Waar was de chauffeur? Aan de kant van de
passagiersstoel ging hij op de grond zitten, gespitst op elke
beweging, een schaduw die geen schaduw was, het zuigende geluid van
schoenen op de modderige weg, de klik van een pistool die gespannen
werd. Zijn concentratie ging helemaal op aan kijken en luisteren.
Minutenlang bleef hij bewegingloos ineengedoken zitten. Omdat het
te donker was om duidelijk iets te kunnen onderscheiden, zette hij
zijn gehoor nog meer op scherp. Toen er na een minuut of tien nog
geen ziel te bekennen of te horen was ging hij naar zijn huis en
mompelde: ‘Op hoop van zegen, dan maar.’</p>
<p class="western3" xml:lang="nl-NL">Waarschijnlijk
was de wagen van een bezoeker en had die vanwege het slechte
terrein zijn auto langs de weg laten staan. Voorzichtig sloop hij
om zijn huis heen als een dief die op zoek was naar een niet
afgesloten deur of een open raam. Er was niets alarmerends te zien.
Hij ademde zwaar toen hij zijn voordeur opende. Snel kleedde hij
zich uit en gooide zijn natte plunje op een hoop. In de badkamer
plukte hij een handdoek van de grond en droogde zich af. Hij deed
geen moeite om naar kleren te zoeken en ging naar bed.</p>
<p class="western3" xml:lang="nl-NL">28</p>
<p class="western2" xml:lang="nl-NL"><a id="h28"></a> ‘<span class="c1">Als ik je goed beluisterd heb krijg
ik de indruk dat je wel levensmoe was,’ zei Erik nadat Mark zijn
relaas had verteld. ‘Anders begrijp ik niet dat je zo bevlogen was
om achter die vent aan te gaan. Je hebt alles in het werk gesteld
om het niet te overleven.’</span></p>
<p class="western2" xml:lang="nl-NL">‘<span class="c1">Dat zie je helemaal verkeerd. Ik heb er juist alles aan gedaan
om het wel te overleven. Je had eens moeten zien wat voor kunsten
ik allemaal heb moeten uithalen om in mijn huis te komen. Het is
maar goed dat ik over zo’n ontstellend goede conditie beschik en
mijn spieren nog even lenig zijn als vijftien jaar geleden. Daar
komt nog bij dat ik een superboot heb die me door de zwaarste
stormen heen heeft geloodst.’</span></p>
<p class="western2" xml:lang="nl-NL">‘<span class="c1">Ja, lach er maar om,’ zei Erik afkeurend. ‘Ik vermoed dat je
de hele tocht niet één keer hebt kunnen lachen.’</span></p>
<p class="western2" xml:lang="nl-NL">‘<span class="c1">In je eentje valt er ook niet veel lol te beleven.’</span></p>
<p class="western2" xml:lang="nl-NL">‘<span class="c1">Ik heb op de televisie gezien dat het noodweer boven zee was
in de buurt van Silterstad. Ik gaf dus geen satie meer voor je
kansen.’</span></p>
<p class="western2" xml:lang="nl-NL">‘<span class="c1">Ver daarvoor was het trouwens al slecht weer.’</span></p>
<p class="western2" xml:lang="nl-NL">‘<span class="c1">Je realiseert je wel dat je verdomd veel geluk hebt gehad,
nietwaar? Afijn, je bent in ieder geval zonder kleerscheuren in
Oska teruggekomen.’</span></p>
<p class="western2" xml:lang="nl-NL">‘<span class="c1">Je denkt dus niet dat het aan mijn deskundigheid als stuurman
heeft gelegen dat ik het overleefd heb?’</span></p>
<p class="western3" xml:lang="nl-NL">Erik keek hem
hoofdschuddend aan. ‘En wat heeft dit bizarre en stomme avontuur je
nu helemaal opgeleverd?’ vroeg hij met opgetrokken wenkbrauwen.</p>
<p class="western2" xml:lang="nl-NL">‘<span class="c1">Tja, niet veel, moet ik toegeven. Ik was van plan Wim op te
zoeken in zijn huis of in het restaurant, maar besefte dat de kans
klein was dat ik hem alleen te spreken zou krijgen.’</span></p>
<p class="western2" xml:lang="nl-NL">‘<span class="c1">Had je dat niet eerder kunnen bedenken?’</span></p>
<p class="western2" xml:lang="nl-NL">‘<span class="c1">Jawel, maar dat heb ik niet gedaan. Ik had maar één ding in
mijn hoofd. Toen ik uitgerust was, begon mijn verstand weer te
werken.’</span></p>
<p class="western2" xml:lang="nl-NL">‘<span class="c1">En wat is je volgende stap, zeepiraat?’</span></p>
<p class="western2" xml:lang="nl-NL">‘<span class="c1">Een goede list verzinnen en dan net zolang op Wim inhakken tot
hij de waarheid zegt.’</span></p>
<p class="western2" xml:lang="nl-NL">‘<span class="c1">Bedoel je dat je nog een keer zo’n gevaarlijk avontuur met je
bootje wilt ondernemen?’</span></p>
<p class="western2" xml:lang="nl-NL">‘<span class="c1">Nee. Ik heb eens goed nagedacht en ben tot de conclusie
gekomen dat het niet verstandig is om weer met mijn schuit de zee
op te gaan. Ik had eigenlijk aan jouw boot gedacht.’</span></p>
<p class="western3" xml:lang="nl-NL">Erik lachte
schamper. ‘Nou, ik kan niet zeggen dat het je aan onbescheidenheid
ontbreekt. Neem me niet kwalijk, Mark, maar ik leen mijn boot echt
niet uit.’</p>
<p class="western2" xml:lang="nl-NL">‘<span class="c1">Dat hoeft ook niet. Het lijkt me wel een goed idee om jou als
kapitein mee te nemen. Bovendien denk ik dat het verstandiger is om
met twee man achter Wim aan te gaan. Als hij het tegen twee
krachtpatsers op moet nemen wordt het een stuk moeilijker voor
hem.’</span></p>
<p class="western3" xml:lang="nl-NL">Erik staarde
hem een poosje ondoorgrondelijk aan. Toen zei hij: ‘Die Grenen is
een obsessie voor jou. Als je ergens door geobsedeerd bent verlies
je de realiteit uit het oog.’</p>
<p class="western3" xml:lang="nl-NL">Mark liet een
schor lachje horen. ‘Het verraad heeft zich diep in mij geboord en
het blijft zeuren als een ontstoken wond. Dat is de realiteit.’</p>
<p class="western3" xml:lang="nl-NL">Erik keek hem
even meewarig aan en zei toen: ‘Drink je glas even leeg. Dan haal
ik een nieuw blikje.’ Mark leegde zijn halve glas in een lange
teug.</p>
<p class="western2" xml:lang="nl-NL">‘<span class="c1">Hé,’ zei Mark verrast toen Erik behalve met twee blikjes ook
terugkwam met een schaal vol belegde broodjes.</span></p>
<p class="western2" xml:lang="nl-NL">‘<span class="c1">Sira dacht dat je misschien nog niet gegeten had en aangezien
ik ook nog niet gegeten heb omdat ik per se eerst een klusje af
wilde hebben, leek het haar wel een goed idee als we nu samen
zouden gaan eten.’</span></p>
<p class="western2" xml:lang="nl-NL">‘<span class="c1">Dat is inderdaad een heel goed idee van Sira. En het klopt dat
ik al in geen uren meer iets gehad heb.’</span></p>
<p class="western3" xml:lang="nl-NL">Ze verorberden
hun maaltijd in stilzwijgen.</p>
<p class="western3" xml:lang="nl-NL">Toen Mark de
laatste hap met een slok bier had weggespoeld, zei hij peinzend:
‘Als je naar Grapo wilt, hoe kom je daar dan?’</p>
<p class="western3" xml:lang="nl-NL">Erik keek hem
verbluft aan. ‘Ga me nou niet vertellen dat je daar nu heen
wilt.’</p>
<p class="western2" xml:lang="nl-NL">‘<span class="c1">Nee, nee. Ik vroeg het me alleen maar af.’</span></p>
<p class="western2" xml:lang="nl-NL">‘<span class="c1">Waarom?’</span></p>
<p class="western2" xml:lang="nl-NL">‘<span class="c1">Toen ik hier met mijn ruimteschip aankwam, werd die vrijwel
gelijk door een stel politiemensen in beslag genomen. Volgens
Winner werd die nagekeken en klaargestoomd voor Grapo. Ik ben
gewoon benieuwd wat voor mensen een ruimteschip waarin maar plaats
is voor één persoon, willen gebruiken om naar Grapo te
gaan.’</span></p>
<p class="western2" xml:lang="nl-NL">‘<span class="c1">Hallo Mark,’ klonk opeens de vrolijke stem van Sira. ‘Ik ben
blij dat je weer gezond bent teruggekomen.’</span></p>
<p class="western2" xml:lang="nl-NL">‘<span class="c1">Daar heb je toch geen moment aan getwijfeld?’ deed Mark
quasi-verbaasd.</span></p>
<p class="western2" xml:lang="nl-NL">‘<span class="c1">Nee hoor.’ Tegen Erik zei ze: ‘Tot straks. Ik heb geen idee
hoe laat het wordt.’ Ze zwaaide nog even vriendelijk en liep toen
met kittige stappen weg.</span></p>
<p class="western2" xml:lang="nl-NL">‘<span class="c1">Mensen die heel veel geld en een dringende behoefte aan
privacy hebben of daar een vrouw willen versieren, neem ik aan,’
antwoordde Erik op zijn vraag. ‘Maar ik raad je niet aan om die
kant ook op te gaan. Het is geen mooie planeet. Weinig vegetatie
door aanhoudende droogte en daardoor een kaal rotsachtig landschap.
Waarom wil je dat trouwens weten?’</span></p>
<p class="western2" xml:lang="nl-NL">‘<span class="c1">Omdat ik mijn ruimteschip graag terug wil. Die is zonder meer
ingepikt.’</span></p>
<p class="western2" xml:lang="nl-NL">‘<span class="c1">Bedoel je eigenlijk te zeggen dat je graag naar de aarde terug
wilt?’</span></p>
<p class="western2" xml:lang="nl-NL">‘<span class="c1">Dat ook. Maar niet eerder dan dat ik mijn taak hier volbracht
heb. Sira is toch niet weggegaan omdat ik hier ben, hè?’ zei hij er
gelijk schuldbewust achteraan.</span></p>
<p class="western2" xml:lang="nl-NL">‘<span class="c1">Welnee. Ze ziet je wel zitten. Ik mag wel uitkijken,’ grijnsde
Erik.</span></p>
<p class="western2" xml:lang="nl-NL">‘<span class="c1">Ik rij je echt niet in de wielen, hoor, maar ik vind het wel
een toffe meid.’</span></p>
<p class="western2" xml:lang="nl-NL">‘<span class="c1">Genoeg complimenten. Weet je waar ze heen is?’</span></p>
<p class="western2" xml:lang="nl-NL">‘<span class="c1">Geen idee. So close zijn we niet,’ glimlachte Mark.</span></p>
<p class="western2" xml:lang="nl-NL">‘<span class="c1">Ze is naar een bijeenkomst van mensen die iets willen doen aan
de misdadige praktijken van de politie. Niet dat dit nieuws is,
want we zijn al tijden bezig om een organisatie op poten te zetten
om de politionele macht over te nemen. Maar ver voordat je een
dergelijke coupe overweegt, moet je wel duidelijk voor ogen hebben
wat je wilt en hoe je de juiste personen op de juiste posities moet
zetten.’</span></p>
<p class="western2" xml:lang="nl-NL">‘<span class="c1">Ik vond het al vreemd dat er niks gedaan werd. Maar ik heb wel
gehoord dat er een demonstratie is geweest in
Silterstad.’</span></p>
<p class="western2" xml:lang="nl-NL">‘<span class="c1">Ja, maar die stelde niets voor. Gewoon met een paar spandoeken
lopen waarop stond wat men wenste. Het is bewust heel vreedzaam
verlopen. Achter gesloten deuren zijn we veel minder vreedzaam
bezig.’</span></p>
<p class="western3" xml:lang="nl-NL">Hoelang zijn
jullie daar al mee aan de gang?’</p>
<p class="western2" xml:lang="nl-NL">‘<span class="c1">Al jaren. Maar alles moet in het geniep gebeuren. Zo gauw de
politie er lucht van krijgt, pakken ze zonder gewetensbezwaren
mensen op en zetten die in de gevangenis. Onderweg bedenken ze dan
wel een reden.’</span></p>
<p class="western2" xml:lang="nl-NL">‘<span class="c1">Dan verwondert het me des te meer dat de mensen geen
bangelijke indruk maken als ze met de politie in aanraking
komen.’</span></p>
<p class="western2" xml:lang="nl-NL">‘<span class="c1">Dat klopt. Vooral als ze in groepsverband zijn durven ze hun
mond wel open te trekken. Maar de politie trekt zich er niets van
aan als de mensen geïrriteerd raken of een grote mond hebben. Ze
genieten er zelfs van omdat zij de macht hebben en de mensen niets
met hun woede kunnen. Zolang de politie haar geld maar krijgt laten
ze de negatieve uitlatingen van de burgers berustend over zich heen
gaan, dat heb je zelf meegemaakt. Als ze wisten dat er al jaren aan
hun stoelpoten gezaagd werd zouden ze wel anders
reageren.’</span></p>
<p class="western2" xml:lang="nl-NL">‘<span class="c1">Moet jij eigenlijk niet naar die bijeenkomst?’</span></p>
<p class="western2" xml:lang="nl-NL">‘<span class="c1">Mag niet van Sira. Ze vindt mij een beetje al te rechtdoorzee
en vreest dat ik door mijn duidelijke uitspraken heel wat mensen
tegen me in het harnas jaag en dat lijkt haar niet de geschikte
manier om gezamenlijk iets te bereiken. Ze vindt dat ik geen water
bij de wijn kan doen.’</span></p>
<p class="western2" xml:lang="nl-NL">‘<span class="c1">Kun je dat wel?’</span></p>
<p class="western2" xml:lang="nl-NL">‘<span class="c1">Moeilijk,’ zei Erik terwijl hij over zijn wangen wreef. Toen
vroeg hij: ‘Weet je waar je ruimtevoertuig is
heengebracht?’</span></p>
<p class="western2" xml:lang="nl-NL">‘<span class="c1">Naar het vliegveld in Silterstad zei Winner Steek.’</span></p>
<p class="western2" xml:lang="nl-NL">‘<span class="c1">Er is geen vliegveld in Silterstad,’ zei Erik.</span></p>
<p class="western2" xml:lang="nl-NL">‘<span class="c1">Werkelijk niet?’</span></p>
<p class="western2" xml:lang="nl-NL">‘<span class="c1">Nee. Het dichtstbijzijnde vliegveld bij Silterstad ligt bij
Gresiat, ongeveer tachtig kilometer landinwaarts.’</span></p>
<p class="western3" xml:lang="nl-NL">Mark deed zijn
ogen dicht terwijl hij diep nadacht. ‘Dan moeten ze hem ergens
anders heengebracht hebben. Het schip is veel te zwaar om daar
tachtig kilometer mee te slepen. Wacht eens even, in mijn land is
het schip op een geheime plaats gebouwd. Het is dus best mogelijk
dat hier ook een of andere loods is waar hij verborgen wordt. Ben
je een beetje bekend in Silterstad?’</p>
<p class="western2" xml:lang="nl-NL">‘<span class="c1">Nee. Ik ben daar wel verscheidene keren bij vrienden op bezoek
geweest, maar dan leer je de stad niet kennen. Jij zou het beter
moeten weten, want jij hebt er een paar maanden
gewoond.’</span></p>
<p class="western2" xml:lang="nl-NL">‘<span class="c1">Ja, maar ik ben nooit op onderzoek geweest naar geheime
plaatsen. Bovendien ging ik ervan uit dat er inderdaad een
vliegveld in de buurt van Silterstad was, en omdat ik toch niet
terug kon vliegen, heb ik daar ook nooit naar
geïnformeerd.’</span></p>
<p class="western2" xml:lang="nl-NL">‘<span class="c1">Moment. Het schiet me net te binnen dat er jaren geleden
inderdaad een vliegveld bij Silterstad was. Een kleintje weliswaar,
maar toch. Volgens mij is dat er al vijftien jaar niet meer. Het
vliegveld was niet rendabel en aan een opknapbeurt toe. Toen hebben
ze het maar gesloten.</span></p>
<p class="western2" xml:lang="nl-NL">‘<span class="c1">Waar was dat?’</span></p>
<p class="western2" xml:lang="nl-NL">‘<span class="c1">Dat weet ik niet precies, maar ik meen me te herinneren dat
het een stukje ten oosten van de stad was.’</span></p>
<p class="western2" xml:lang="nl-NL">‘<span class="c1">Dan is de kans vrij groot dat mijn ruimteschip daarheen is
gebracht.’</span></p>
<p class="western3" xml:lang="nl-NL">Opeens zei
Erik: ‘Wat mis je het meeste van de aarde? Het kunnen niet de
vrouwen zijn, want hier lopen ook beeldschone meiden rond.’</p>
<p class="western2" xml:lang="nl-NL">‘<span class="c1">Wat ik het meeste mis?’ herhaalde Mark langzaam. ‘Ik zou het
eigenlijk niet weten. Misschien wel de vriend die ik in de
gevangenis heb ontmoet en die ik na mijn vrijlating een paar keer
thuis heb bezocht. Ik heb zelfs enige tijd bij hem gewerkt als
telefonist, receptionist en koffiemeneer,’ zei hij met een grimas.
‘Hij heeft ook een geweldige vrouw die van alles probeerde om mij
van mijn frustraties en wraakgevoelens af te helpen. Ze raadde me
aan om yogalessen te volgen en te mediteren en mantra’s te
prevelen. Daarna slingerde ze me allerlei zinnige spreuken en
filosofieën naar het hoofd. Helaas voor haar heeft het allemaal
niet mogen baten.’ Hij zei niet dat ze ook een prachtige dochter
hadden aan wie hij dagelijks dacht.</span></p>
<p class="western2" xml:lang="nl-NL">‘<span class="c1">Je zei dat ze zinnige dingen zei.’</span></p>
<p class="western2" xml:lang="nl-NL">‘<span class="c1">Ach, iedereen zegt wel eens iets zinnigs,’ wuifde Mark zijn
antwoord luchtig weg. ‘Ik heb wel een paar keer geprobeerd te
mediteren en verbeeldde me dat ik er baat bij had. Toen bedacht ik
dat ik me waarschijnlijk net zo had gevoeld als ik het niet had
gedaan. Het was gewoon toeval. Toch denk ik dat ik die mensen het
meeste mis. Het zijn warme mensen en ze hebben echt getracht om er
alles aan te doen om mij een goed gevoel te geven. Net als jij, zei
die vrouw - Elja heet ze - dat ik het verleden los moest laten en
me op de toekomst moest richten, maar zolang Grenen vrij rondloopt,
kan ik dat niet.’ Mark nam een paar slokken bier en keek de tuin
rond terwijl vogels weer het hoogste lied zongen.</span></p>
<p class="western2" xml:lang="nl-NL">‘<span class="c1">Toch verwondert het mij dat je die Grenen niet opgezocht hebt
toen je in Silterstad was.’</span></p>
<p class="western2" xml:lang="nl-NL">‘<span class="c1">Ik heb je uitgelegd waarom. Bovendien had ik tegen je gezegd
dat als ik niet tegen vier uur terug zou zijn, je gevoeglijk aan
kon nemen dat mij iets was overkomen. Het boottochtje duurde veel
langer dan ik verwacht had en ik heb ook veel langer geslapen dan
de bedoeling was. Als ik niet op tijd terug was, zou jij misschien
op onderzoek zijn uitgegaan. Tenminste, als jij die vriend bent
voor wie ik je hou,’ voegde hij er aarzelend aan toe.</span></p>
<p class="western2" xml:lang="nl-NL">‘<span class="c1">Gezien de toon waarop je dit zegt, weet ik hoe je erover
denkt,’ deed Erik gemaakt verontwaardigd. ‘Maar als je niet terug
was gekomen, was ik ervan uitgegaan dat je het leven op zee had
gelaten vanwege de zware storm. Ik weet niet of ik op onderzoek was
uitgegaan. Ergens in zee naar een lijk zoeken is onbegonnen werk.
Ik denk ook niet dat ik bij Grenen verhaal was gaan halen. Voor
zover mijn vriendschap.’</span></p>
<p class="western2" xml:lang="nl-NL">‘<span class="c1">Oké, duidelijk. Ken jij toevallig iemand die Silterstad op
zijn duimpje kent?</span></p>
<p class="western2" xml:lang="nl-NL">‘<span class="c1">Zoals ik al zei ken ik daar wel een paar mensen. Vermoedelijk
weten die wel waar het vliegveld precies lag.’</span></p>
<p class="western2" xml:lang="nl-NL">‘<span class="c1">Dan zoek ik ook nog iemand die verstand van ruimteschepen
heeft.’</span></p>
<p class="western2" xml:lang="nl-NL">‘<span class="c1">Toe maar. Nou, zoals je wel begrepen zult hebben, stikt het
hier van de mensen die ruimteschepen ontwikkelen. Maar helaas kan
ik je niet aan zo’n persoon helpen. Maar hé, ik ben een eersteklas
mecanicien. Vertrouw je me toe dat ik je schip aardeklaar
maak?’</span></p>
<p class="western2" xml:lang="nl-NL">‘<span class="c1">Tuurlijk. Als je al geen vrienden meer kunt vertrouwen, wie
dan wel?’</span></p>
<p class="western2" xml:lang="nl-NL">‘<span class="c1">Zie jij niets over het hoofd, Mark?’</span></p>
<p class="western2" xml:lang="nl-NL">‘<span class="c1">Zoals?’</span></p>
<p class="western2" xml:lang="nl-NL">‘<span class="c1">Als zowel Grenen als de politie ervan uitgaat dat jij
verdronken bent, hoe kan het dan dat je bootje rustig in de haven
van Oska ligt te dobberen? Stel dat een bekende van Grenen of van
jou hier toevallig is en hem ziet liggen?’</span></p>
<p class="western2" xml:lang="nl-NL">‘<span class="c1">Ik heb hem geverfd. Hij valt niet meer op.’</span></p>
<p class="western2" xml:lang="nl-NL">‘<span class="c1">Welke kleur je dat ding ook geeft, hij blijft opvallen. Als
jij wilt dat men denkt dat je verdronken bent moet je hem zien te
lozen.’</span></p>
<p class="western2" xml:lang="nl-NL">‘<span class="c1">Wat denk je dat ik er nog voor krijg?’</span></p>
<p class="western2" xml:lang="nl-NL">‘<span class="c1">Geen enkele satie. Ik denk dat je zelfs gevarengeld moet
betalen aan degene die hem wil kopen. Maar ik dacht trouwens niet
aan verkopen. Dan is hij er nog. De boot moet letterlijk onder
water verdwijnen.’</span></p>
<p class="western3" xml:lang="nl-NL">Mark keek hem
een tijdje onbewogen aan. ‘Je hebt gelijk. Mijn mooie boot die me
door weer en wind heeft heen geholpen moet ik dus als een zieke
watang afmaken,’ verzuchtte hij zielig.</p>
<p class="western2" xml:lang="nl-NL">‘<span class="c1">Niet zo dramatisch doen. Het moet. Dat besef je toch zelf ook
wel?’</span></p>
<p class="western3" xml:lang="nl-NL">Mark knikte
somber.</p>
<p class="western2" xml:lang="nl-NL">‘<span class="c1">Als Grenen weer naar Mertos vaart en hij ziet jouw boot daar
niet meer liggen moet het voor hem ook een raadsel zijn wat er is
gebeurd. Hoewel… misschien is hij niet zo verbaasd dat de boot weg
is. Het is een slechte boot en hij kan lek zijn of door hoge golven
overspoeld zijn. Maar we nemen geen risico. Kom op. We laten er
geen gras over groeien. Hoe eerder hij weg is, des te
beter.’</span></p>
<p class="western2" xml:lang="nl-NL">‘<span class="c1">Maar ik heb hem grijs geverfd,’ probeerde Mark nog.</span></p>
<p class="western2" xml:lang="nl-NL">‘<span class="c1">We gaan nu,’ zei Erik vastbesloten.</span></p>
<p class="western2" xml:lang="nl-NL">‘<span class="c1">Nu nog?’</span></p>
<p class="western2" xml:lang="nl-NL">‘<span class="c1">Ja.’</span></p>
<p class="western2" xml:lang="nl-NL">‘<span class="c1">Hoe wil je dat dan doen?’</span></p>
<p class="western2" xml:lang="nl-NL">‘<span class="c1">Jij vaart naar mijn boot toe en samen varen we een eindje de
zee op en daar brengen we hem tot zinken. Het is wel een eind bij
Mertos vandaan, maar dat zegt niets. De storm kan de boot deze kant
opgestuwd hebben voordat die zonk.’</span></p>
<p class="western3" xml:lang="nl-NL">Toen Erik vond
dat ze ver genoeg op zee waren pakte hij een hamer en zei dat Mark
laag aan de zijkant van de boot een flink gat moest slaan zodat die
snel vol water liep. Eerst haalde Mark bijna alle kleren eruit en
gooide die op Eriks jacht. Hij kon niet alles meenemen, want als
zijn boot gevonden werd zou het heel vreemd lijken als er geen
enkel kledingstuk aan boord was. De rest van de spullen liet hij
liggen, die hadden toch geen waarde. De dure vaas die hij voor
Winners vrouw had gekocht was tot zijn spijt in de zware storm
kapot gegaan. Daarna beukte hij met pijn in het hart zijn boot lek.
Toen het schip water maakte sprong hij op Eriks boot. Ze wachtten
niet tot de boot helemaal gezonken was, maar voeren terug toen die
half onder water lag.</p>
<p class="western2" xml:lang="nl-NL">‘<span class="c1">Weet je dat ik het heel moeilijk vond om dat te doen?’ zei
Mark toen hij weer bij Erik in de tuin zat. ‘Net alsof ik een
huisdier heb begraven.’</span></p>
<p class="western2" xml:lang="nl-NL">‘<span class="c1">Ja, ik begrijp het wel. Maar je moet geen sentimentele
gevoelens voor een boot koesteren. Eerlijk gezegd ben ik blij dat
hij weg is, ik vond hem levensgevaarlijk.’ Hij klapte in zijn
handen en zei: ‘Nu wil ik graag wat meer over het leven op aarde
horen.’</span></p>
<p class="western3" xml:lang="nl-NL">Terwijl Mark
aan het vertellen was, luisterde Erik geamuseerd. Zijn verhaal werd
onderbroken door Sira die vanuit de verte al vroeg waarom ze in het
donker zaten.</p>
<p class="western2" xml:lang="nl-NL">‘<span class="c1">Helemaal niet gemerkt,’ zei Erik terwijl hij verbaasd om zich
heen keek. ‘Mark vertelde zulke kostelijke verhalen dat ik aan zijn
lippen bleef hangen. Hoe was de vergadering?’</span></p>
<p class="western2" xml:lang="nl-NL">‘<span class="c1">Volgende week weer.’</span></p>
<p class="western2" xml:lang="nl-NL">‘<span class="c1">Ik vroeg hoe het was.’</span></p>
<p class="western3" xml:lang="nl-NL">Sira ging op de
stoel naast Mark zitten en zei: ‘Een biertje graag, Erik.’</p>
<p class="western3" xml:lang="nl-NL">Erik begon te
grinniken. ‘Heb je vanavond geleerd hoe je je man moet
commanderen?’</p>
<p class="western2" xml:lang="nl-NL">‘<span class="c1">Onder andere. Sijtsman had nogal een uitgebreid plan gemaakt
over hoe hij erover dacht wat de beste manier was om te beginnen
met…’</span></p>
<p class="western2" xml:lang="nl-NL">‘<span class="c1">Wacht even,’ zei Erik. ‘Ik voer eerst je opdracht uit voordat
ik daar gedonder mee krijg.’</span></p>
<p class="western3" xml:lang="nl-NL">Sira ging staan
en liep naar de voordeur waar een knop naast de deur zat waarmee ze
de tuinlampen aan kon doen. ‘Zo, dat is een stuk gezelliger,’ zei
ze.</p>
<p class="western3" xml:lang="nl-NL">Mark keek haar
glimlachend aan. Ze was een mooie verschijning. Het rode broekpak
dat ze droeg stond haar voortreffelijk. Alles stond haar
waarschijnlijk voortreffelijk, dacht hij. Ze krulde haar
broekspijpen zo hoog mogelijk op. Er kwamen spierwit behaarde benen
tevoorschijn. Het leek wel of ze de vacht van een hermelijn op haar
benen had geplakt. Hij moest de neiging onderdrukken om die zachte
haren te strelen.</p>
<p class="western2" xml:lang="nl-NL">‘<span class="c1">Ik hou niet van lange pijpen,’ verklaarde ze, ‘maar als je
naar een vergadering gaat, vind ik het niet echt van goede smaak
getuigen als je in een topje en een korte broek verschijnt. Het
lijkt dan niet serieus, net of je een gezellig babbeltje met
vrienden maakt.’</span></p>
<p class="western3" xml:lang="nl-NL">Mark
veronderstelde dat de mannelijke vertegenwoordigers op de
vergadering die luchtige outfit niet van slechte smaak zouden
vinden getuigen, maar wel afgeleid zouden worden door haar sexy
uitstraling. Sira droeg geen make-up of sieraden. Haar enige
accessoires waren een gouden horloge met een smal bandje en een
zwart schoudertasje. Het niet dragen van make-up en sieraden
accentueerden op een merkwaardige manier haar vrouwelijkheid. Mark
liet zijn blik op haar hals rusten en moest even aan Liane denken
die ook zo’n slanke en sierlijke hals had. Hij zag nergens een rode
vlek. Hoogstwaarschijnlijk had ze die op haar rug of ergens aan de
voorkant. Hij stelde haar voor met een half rode borst. Hij schrok
op uit zijn fantasie toen Sira zei: ‘Ik vind een vergadering altijd
heel slopend. Je moet constant opletten. En als ik ’s avonds in bed
lig maalt dat geklets nog steeds door mijn hoofd. Daarom is het
beter dat ik nog een paar uur wakker blijf voordat ik ga
slapen.’</p>
<p class="western2" xml:lang="nl-NL">‘<span class="c1">Alstublieft mevrouw,’ zei Erik met een overdreven
buiging.</span></p>
<p class="western3" xml:lang="nl-NL">Terwijl Sira
uitgebreid vertelde over de onderwerpen die tijdens de bijeenkomst
aan bod waren gekomen, dwaalden Marks gedachten af. Zijn blik bleef
steken bij een onbestemd punt ergens naast haar hoofd. Hij
overdacht weer wat de beste manier was om Grenen te pakken te
krijgen.</p>
<p class="western3" xml:lang="nl-NL">Kennelijk was
Sira uitverteld, want Erik vroeg hem wat hij van dit alles vond.
Mark schaamde zich diep dat hij amper iets van het verhaal had
meegekregen, maar dat kon hij moeilijk zeggen, want dan zou zowel
Sira als Erik diep beledigd zijn. ‘Tja, het is voor mij moeilijk om
iets over de argumenten te zeggen. Al die dingen zijn nieuw voor
mij. Je moet er echt veel vanaf weten om er iets zinnigs over te
kunnen zeggen. Maar dat jullie bezig zijn het politieapparaat ten
val te brengen, kan ik alleen maar toejuichen. Ik vind het een
geweldig initiatief waar veel burgers wat aan zullen hebben.’
Hoewel het een nietszeggend antwoord was, vond Mark dat hij zich er
toch netjes uitgekletst had. Gelijk ging hij staan. ‘Het is laat
genoeg mensen, ik zoek mijn bed maar eens op.’ Bedankt voor je
luisterend oor, Erik.’</p>
<p class="western2" xml:lang="nl-NL">‘<span class="c1">Welk bed?’ vroeg Erik.</span></p>
<p class="western2" xml:lang="nl-NL">‘<span class="c1">Hè?’</span></p>
<p class="western2" xml:lang="nl-NL">‘<span class="c1">Ik vroeg waar je bed is.’</span></p>
<p class="western2" xml:lang="nl-NL">‘<span class="c1">O verdorie. Ik heb geen bed meer, zelfs geen veilig huis.’
Besluiteloos bleef hij staan.</span></p>
<p class="western2" xml:lang="nl-NL">‘<span class="c1">Hoezo?’ vroeg Sira verwonderd.</span></p>
<p class="western3" xml:lang="nl-NL">Toen Erik
uitlegde waarom ze Marks boot tot zinken hadden gebracht bood ze
spontaan aan dat hij wel bij hen kon logeren.</p>
<p class="western2" xml:lang="nl-NL">‘<span class="c1">O nee. Ik wil niet nog meer gebruik maken van jullie
gastvrijheid. Heel vriendelijk aangeboden, Sira, maar ik zoek
liever een hotelkamer.’</span></p>
<p class="western2" xml:lang="nl-NL">‘<span class="c1">Als je beslist niet wilt blijven slapen, dan raad ik je aan om
bij tante Hanna aan te kloppen.’</span></p>
<p class="western2" xml:lang="nl-NL">‘<span class="c1">Dat was ik precies van plan. Wie in vredesnaam is tante
Hanna?’</span></p>
<p class="western2" xml:lang="nl-NL">‘<span class="c1">Een aardige weduwe van een jaar of zestig die sinds het
overlijden van haar man kamers verhuurt. Het zijn keurige kamers,
maar niet luxueus. Een prettige bijkomstigheid is dat ze niet duur
zijn. Tante Hanna doet het niet om het geld maar om een bezigheid
te hebben. Ze woont aan de strandweg in het één na laatste
huis.’</span></p>
<p class="western3" xml:lang="nl-NL">Erik keek op
zijn horloge. ‘Het hangt erom of ze nog wakker is. Meestal gaat de
deur laat dicht omdat ze altijd op gasten hoopt. Ik loop wel even
met je mee.’</p>
<p class="western2" xml:lang="nl-NL">‘<span class="c1">Nee, niet nodig. Het één na laatste huis kan ik nog wel
onthouden.’</span></p>
<p class="western2" xml:lang="nl-NL">‘<span class="c1">Beloof me dat je hier terugkomt als je daar geen kamer meer
kunt krijgen,’ zei Erik.</span></p>
<p class="western2" xml:lang="nl-NL">‘<span class="c1">Doe ik.’</span></p>
<p class="western3" xml:lang="nl-NL">29</p>
<p class="western2" xml:lang="nl-NL"><a id="h29"></a> <span class="c1">Mark had een goedkoop kamertje in
het noorden van Silterstad gevonden. De kamer was heel karig
ingericht: een simpel metalen bed, een stoel, een smalle
kledingkast en een wasbak. Toiletten en badkamers bevonden zich op
de gang. Hij was liever naar zijn huisje gegaan maar wilde geen
risico nemen gezien te worden. De mensen die hem kenden zouden
ongetwijfeld een hartverlamming krijgen als een dood gewaande Mark
in levenden lijve plotseling weer voor hen stond. In ieder geval
ging hij ervan uit dat de mensen intussen dachten dat hij
verdronken was. Daar kwam nog bij dat als ze hem zagen, het nieuws
rond zouden bazuinen, en Winner het dan te horen kreeg en Wim
waarschijnlijk ook.</span></p>
<p class="western3" xml:lang="nl-NL">Liggend in zijn
bed dacht hij aan Groningen. De plaats waar hij geboren en getogen
was. Aan zijn ouders in wie hij zo teleurgesteld was, aan zijn
zuster met wie hij nooit goed had kunnen opschieten, aan de
vakanties waar hij met zijn ouders en zuster was geweest. Toen hij
nog jong was gingen ze altijd kamperen. Hij herinnerde zich de
vakantie in Hongarije. Zijn moeder had er per se heen gewild. Hij
en zijn zuster hadden om het hardst geschreeuwd dat ze wel honderd
keer liever naar Frankrijk of Italië gingen. Het had niet geholpen.
Moeder had haar zin gekregen. Het was een van de ongezelligste
vakanties geweest.</p>
<p class="western3" xml:lang="nl-NL">Toen zijn
moeder erbij was gaan werken, hadden ze het financieel een stuk
ruimer gekregen waardoor ze voor het eerst met het vliegtuig op
vakantie konden. Hij was dertien geweest. De eerste keer vliegen
had hij ontzettend spannend gevonden. Spannender nog dan de vlucht
naar Baloreas. Ze waren naar Ibiza geweest en hij had het een
topvakantie gevonden. Hij vroeg zich af of zijn ouders dit jaar ook
met vakantie gingen of dat ze verdrietig thuisbleven omdat hij
vermist werd. Het moest ondertussen allang bekend zijn dat hij was
verdwenen.</p>
<p class="western3" xml:lang="nl-NL">Zijn gedachten
dwarrelden naar zijn werk. Hoewel hij een zeer ambitieuze
politieman was geweest, wist hij dat hij die gedrevenheid nooit
weer terug zou krijgen. Er was iets in hem geknakt. Zijn idealen en
ambitie waren ondergegaan in frustratie en desillusie. Zijn
collega’s hadden hem kapot gemaakt. Nee, niet alle collega’s. Eén
collega, maar desalniettemin was hij ook in zijn andere collega’s
teleurgesteld. Dat zij het verbod van Westers ter harte hadden
genomen, was hem smerig tegengevallen. Hij wist zeker dat hij niet
geluisterd zou hebben en loyaal tegenover zijn collega was
gebleven. Zijn gedachten sprongen naar Dijkstra, zijn ‘geachte’
buurman. Als hij ooit op aarde terugkeerde, zou Dijkstra de
volgende zijn met wie hij wilde afrekenen. Een aantal jaren geleden
op oudejaarsavond had die smeerlap een strijker door zijn
brievenbus gegooid en hij was zich wezenloos geschrokken. Hij had
wel gezien dat Dijkstra naar zijn huis was gelopen en ook had hij
de brievenbus gehoord, maar naïef als hij was, meende hij dat
Dijkstra in opdracht van zijn vrouw een nieuwjaarskaart in zijn bus
moest stoppen. Nou, het was een geweldige kaart, één met veel
geknal. Toen dacht hij aan Jacob en Elja en hij begon het met Elja
eens te worden dat als je constant maar op wraak zinde, het leven
aan je voorbij ging en dat er niet veel overbleef. ‘Wraakzuchtige
mensen hebben geen tijd om te leven, die worden geleefd,’ had ze
gezegd.</p>
<p class="western3" xml:lang="nl-NL">Je hebt gelijk,
Elja, maar toch ga ik achter hem aan. Ik heb thuis alles in de
steek gelaten, voor zover ik dan iets had, en nu ik zo dichtbij ben
wil ik mijn doel niet missen. Hij liet zich door niets stuiten.
Niet door de wijze raad van Elja, noch door die van Erik, noch door
zijn eigen verstand. Toen kwam de lieftallige Liane voor zijn
geestesoog. Onwillekeurig kwam er een glimlach om zijn lippen. Hoe
zou het met haar gaan? Zou ze ook weleens aan hem denken?
Waarschijnlijk niet. Ze hadden elkaar per slot van rekening maar
één keer ontmoet en niemand verheugde zich erop om een crimineel
weer te zien.</p>
<p class="western3" xml:lang="nl-NL">Omdat de zon nu
door het kamerraam binnenkwam ging hij staan en trok het gordijn
dicht. Daarna nam hij een paar slokken water uit een flesje waarvan
hij er twee had gekocht in een buurtwinkeltje en ging vervolgens
weer in bed liggen. Erik had hem uiteindelijk, na vele smeekbedes
van zijn kant, beloofd om samen met hem achter Wim aan te gaan.
‘Als je van plan bent om hem te vermoorden, haak ik af,’ had hij
gedecideerd gezegd.</p>
<p class="western2" xml:lang="nl-NL">‘<span class="c1">Nee, nee,’ had hij snel geantwoord. ‘We gaan hem alleen maar
de stuipen op het lijf jagen en daarna ondervraag ik hem, maar daar
hoef jij niet bij te zijn.’</span></p>
<p class="western3" xml:lang="nl-NL">Hij keek op
zijn horloge en vond dat het tijd werd om te vertrekken. Op de een
of andere manier moest hij erachter zien te komen wanneer Wim ging
duiken. Hij ging staan en rekte en strekte zijn spieren een poosje
voordat hij naar de badkamer ging. Zo gauw hij binnen was, draaide
hij de deur op slot. Hij wilde niet naakt gezien worden.</p>
<p class="western3" xml:lang="nl-NL">Toen hij het
hotel verliet, kwam er een taxi langzaam aanrijden. Hij overwoog om
die aan te houden. Wim woonde een behoorlijk eind uit de buurt en
lopend zou hij er minstens een uur over doen. Toen hij het besluit
had genomen om zich toch maar te laten rijden, reed de taxi hem
voorbij. De chauffeur keek niet eens naar hem. Hij had te lang
geaarzeld. ‘Dan niet,’ zei hij knorrig. Na een kwartier had hij er
spijt van dat hij de wagen niet had aangehouden. De weg liep omhoog
en het lopen viel hem steeds zwaarder.</p>
<p class="western3" xml:lang="nl-NL">Omdat er geen
treinen op Baloreas waren, was hij genoodzaakt geweest om in Oska
een rammelende bus naar Silterstad te nemen. De hele rit was hij
heen en weer geslingerd door het slechte wegdek en de slechte
vering van de bus. Geradbraakt was hij uitgestapt.</p>
<p class="western3" xml:lang="nl-NL">De enkele uren
rust daarna in het hotel waren niet genoeg om het miserabele gevoel
kwijt te raken. Hij besloot op de stoeprand te gaan zitten en net
zolang te wachten tot er weer een taxi verscheen. Dat gebeurde na
een minuut of tien. Snel ging hij staan en stak een hand op. De
taxi reed hem voorbij. Die had al een klant. Nadat er nog een met
een klant voorbij was gereden, stopte de volgende tot zijn
opluchting.</p>
<p class="western3" xml:lang="nl-NL">Ergens in de
buurt van Wims huis liet hij de chauffeur stoppen en ging lopend
verder. De man hoefde niet te weten waar hij moest zijn. Het was
niet nodig helemaal naar Wims huis te lopen om te zien of er iemand
thuis was. Vanaf een behoorlijke afstand zag hij al dat er geen
auto stond. Tja, en nu? Hij kon bezwaarlijk bij de buren informeren
of die wisten of Wim van zins was morgen of overmorgen te gaan
duiken. Het had ook helemaal geen zin gehad om naar zijn huis te
gaan, besefte hij. Waarom overdacht hij zijn plannen toch niet
beter? Hij reageerde veel te impulsief, voortgedreven door
wraakgevoelens. Hij liep de weg terug en besloot naar het
restaurant te gaan.</p>
<p class="western3" xml:lang="nl-NL">Na vijftien
minuten was hij er. Aangezien het begon te schemeren waren de
lampen binnen ontstoken, waardoor hij vanuit het restaurant niet te
zien was. Om zo min mogelijk op te vallen droeg hij een donkere
pantalon en een donkerblauw shirt. Aan de overkant van de weg liep
hij een paar keer heen en weer terwijl hij naar het restaurant
keek. Vier mensen waren aan het eten en aan de bar zaten een paar
mannen. Tot zijn verrassing werd er niet door Rita bediend maar
door een jong meisje. Als Rita er niet was, zou Wim er ook wel niet
zijn, en kon hij rustig naar binnen gaan om iets te drinken. Hij
stak over en bleef aarzelend voor de deur staan. Opeens legde
iemand een hand op zijn schouder. ‘Durf je niet naar binnen,
knul?’</p>
<p class="western2" xml:lang="nl-NL">‘<span class="c1">Nee, ik ben bang voor de bazin,’ lachte Mark. ‘Bazinnen kunnen
vreselijk bazig zijn.’</span></p>
<p class="western2" xml:lang="nl-NL">‘<span class="c1">Dan heb je mazzel, knul, op vrijdag gaat ze altijd met haar
man naar een kaartclubje. Hij deed de deur open en zei: ‘Ga je mee
naar binnen of wil je net zolang buiten wachten tot je uitgedroogd
bent?’</span></p>
<p class="western3" xml:lang="nl-NL">Mark lachte om
zijn grapje en ging na de man naar binnen. Aan de bar bestelde hij
een groot glas bier. Rood. Geel was wel lekkerder maar ook een stuk
duurder.</p>
<p class="western3" xml:lang="nl-NL">Een uur later
stond Mark met een voldaan gevoel weer buiten. Hij had gezellig
gekeuveld met de man die hem buiten had aangesproken en met een
jonge vent naast wie hij aan de bar was gaan zitten. Met z’n drieën
hadden ze het uitgebreid over de duiksport gehad. Mark was niet
krenterig geweest en had de heren drie keer een rondje gegeven
waardoor ze nogal spraakzaam waren geworden. Zelf had hij het wat
rustiger aan gedaan. Wat hij had willen weten was hij inderdaad
gewaar geworden. Zo gauw hij in het hotel terug was, zou hij Erik
bellen. De mannen hadden ook geweten waar het vliegveld was
geweest.</p>
<p class="western3" xml:lang="nl-NL">30</p>
<p class="western2" xml:lang="nl-NL"><a id="h30"></a> <span class="c1">Mark had prima geslapen. Hoewel het
een sjofel kamertje was, had het bed een prima matras. Hij keek
naar het raam en zag geen zon. Het wordt een rotdag of juist een
prima dag, dacht hij. Toen schoot hem te binnen dat de zon pas ’s
avonds zijn kamer bereikte.</span></p>
<p class="western3" xml:lang="nl-NL">Voor zo’n
onaanzienlijk hotelletje was het ontbijt verrassend goed. Hij had
wel van zijn barvrienden van de vorige avond begrepen dat het
gesloten vliegveld veel te ver was om lopend heen te gaan. Dat
speet hem wel. Nu moest hij een taxi nemen en als er iets gebeurde
zou de chauffeur zich ongetwijfeld herinneren dat hij een man naar
het gesloten vliegveld moest brengen en zijn signalement kunnen
doorgeven. Zou hij nog gauw proberen zijn baard en snor eraf te
halen? Nee, zinloos, want binnen een week had hij zijn baard en
snor niet in deze omvang terug en zou hij dus nog herkenbaar zijn
voor de chauffeur. Als hij al een week de tijd kreeg. En trouwens,
waarom zou er iets gebeuren?</p>
<p class="western3" xml:lang="nl-NL">Hij vertrok
heel vroeg en er was nog geen mens buiten te zien.</p>
<p class="western3" xml:lang="nl-NL">Tot Marks
ergernis had hij een praatzieke chauffeur getroffen. De man wilde
weten waar hij heen wilde, nou was dat natuurlijk een normale vraag
voor een taxichauffeur. Verder vroeg hij waarom hij naar het
vliegveld wilde, wat hij deed voor de kost en wat Mark de grens van
het fatsoen vond overschrijden, was dat de man de brutaliteit had
te vragen hoeveel hij verdiende. Hij had de neiging te zeggen dat
de man hem terug moest brengen en dat hij een chauffeur wilde die
minder vrijpostig was. Maar omdat dat een hoop extra geld
betekende, leek het hem beter om gewoon geen antwoord te geven en
net te doen alsof hij sliep. Die vent kreeg in ieder geval geen
fooi van hem.</p>
<p class="western3" xml:lang="nl-NL">Toen ze waren
aangekomen vroeg de chauffeur of die op hem moest wachten.</p>
<p class="western2" xml:lang="nl-NL">‘<span class="c1">Niet nodig,’ antwoordde Mark. ‘Ik vlieg terug.’</span></p>
<p class="western3" xml:lang="nl-NL">Zijn mond viel
open van ongeloof. ‘Dat kan niet,’ zei hij op fluistertoon alsof er
vlakbij hen vijanden stonden die een geheim gesprek konden
afluisteren.</p>
<p class="western2" xml:lang="nl-NL">‘<span class="c1">Dag chauffeur. Prettige terugreis.’ Ook al had hij zich
voorgenomen om de man geen satie extra voor de rit te geven, had
hij hem toch een royale fooi gegeven. Hopelijk houdt hij zijn mond
door mijn gulheid, dacht Mark. Hij zou het wel hardop willen
zeggen, maar was bang dat hij daardoor juist het tegenovergestelde
bereikte.</span></p>
<p class="western2" xml:lang="nl-NL">‘<span class="c1">Klootzak,’ schold hij op zichzelf toen de taxi wegreed. ‘Hoe
denk je nu terug te komen?’</span></p>
<p class="western3" xml:lang="nl-NL">Er was geen
levend wezen te bekennen. Voor hem lag een steenachtige vlakte die
kilometers verderop overging in een bergachtig gebied. Gek, dat hij
gedacht had op een soort terrein als Schiphol terecht te komen
terwijl hij in een totaal andere wereld vertoefde. Hier en daar zag
hij bomen met kronkelende takken die hij niet kende en naaldbomen
die zo hoog waren dat het leek alsof ze de lucht wilden aanraken.
Struiken gekroond met felrode bloemen deden hem denken aan het
papaverveld waarop hij geland was. Toen hij dichter naar een struik
toeliep zag hij dat die doorns had van minstens zes centimeter.
Geen plantje om in je tuin te zetten. Als het hier niet regelmatig
regende zou er helemaal geen vegetatie meer zijn geweest. Hij keek
naar de lucht en zag dat de hemel begon op te klaren. Het wolkendek
dat tijdens de taxirit boven de wagen had gehangen begon te breken.
Het was bladstil, een beetje griezelig eigenlijk. Hij spitste zijn
oren, maar hoorde niets anders dan de geweldige stilte van de
vroege ochtend. Ook geen vogelgezang bij het krieken van de dag
omdat de vegetatie die er was waarschijnlijk niet geschikt was of
onvoldoende om de vogels in leven te houden. Het was te rustig. Net
of er iemand op een sein wachtte om aan te vallen. Hij hoopte dat
de zon nog even op zich liet wachten, maar een lekker briesje zou
heel welkom zijn. De grond waarop hij liep bestond uit donkergrijze
en rode steentjes. Op de weg na, die naar een oude, grote loods
liep, leek het terrein verderop overwoekerd door blauwgroene
kruipplanten. Hij draaide zich helemaal om maar er was geen
vliegtuig of ruimteschip te zien. Was hij hier verdorie helemaal
voor niets gekomen? En wat erger was: hoe kwam hij terug?</p>
<p class="western3" xml:lang="nl-NL">Mark liep over
plukken onkruid en verschrompelde begroeiing die door de hete zon
tot een sprieterig geheel verbrand was. Hij waakte ervoor geen
enkel geluid te maken terwijl hij naar de schijnbaar lege loods
ging. Omzichtig liep hij om het gebouw heen en gluurde door een
raam. Tot zijn verbazing zag hij dat bijna de gehele linkerkant in
beslag werd genomen door technisch materiaal. Verderop in de loods
ving hij een glimp op van een klein vliegtuigje. De loods was
immens groot maar door de smerige ruiten kon hij niet zien wat er
zich achterin bevond. Wel ontwaarde hij een lange tafel waarover
een paar grote kaarten lagen uitgespreid.</p>
<p class="western2" xml:lang="nl-NL">‘<span class="c1">Kan ik u misschien ergens mee van dienst zijn?’ hoorde hij uit
het niets een donkere mannenstem achter hem zeggen. Mark verstijfde
alsof de man hem onder stroom had gezet. Hij had gemeend dat hij de
enige mens in dit godvergeten gebied was. Hij vermande zich snel,
draaide zich om en zei met een kwajongensachtige lach: ‘Dat kunt u
zeker. Ik ben nogal geïnteresseerd in de ruimtevaart en ik hoorde
toevallig dat hier mogelijk ruimteschepen waren opgeslagen en dat
ik misschien een kijkje zou mogen nemen.’ Hij keek de man wat
schuchter en verwachtingsvol aan. Het was een stevige kerel met een
donkerblonde iets terugwijkende haardos. Hij was op heet weer
gekleed: een korte groene broek, een grijs T-shirt en zwarte
sandalen, die het einde vormden van lange zwart behaarde benen. De
natuur had vergeten hem oorschelpen te geven. Het was een
merkwaardig gezicht om alleen maar twee gaatjes te zien. De man nam
hem van top tot teen onderzoekend op. ‘Meekomen,’ zei hij toen
resoluut. Het klonk nogal dreigend, maar Mark besefte dat hij geen
andere keus had dan de man te volgen. Hij nam hem mee naar de
voorkant, opende een deur en zei kortaf: ‘Naar binnen.’ Mark kreeg
het gevoel dat hij hem wilde opsluiten en probeerde zo gewoon en
ontspannen mogelijk te doen. ‘Fijn, hartelijk bedankt dat ik even
mag rondstruinen.’</span></p>
<p class="western3" xml:lang="nl-NL">Een man in een
rode overall keek op van zijn werktafel bij hun binnenkomst. ‘Waar
heb je die vreemde vogel gevangen, Bart?’ vroeg hij verwonderd.</p>
<p class="western3" xml:lang="nl-NL">Bart duwde Mark
naar voren en zei: ‘Hij was er opeens. Er is iets merkwaardigs aan
de hand, Tim.’</p>
<p class="western3" xml:lang="nl-NL">Tim kwam
overeind en zette zijn handen in de zij. Hij was lang, slank en had
diepliggende bruine ogen die Mark achterdochtig opnamen. ‘Hoe kom
je hier?’</p>
<p class="western2" xml:lang="nl-NL">‘<span class="c1">Met een taxi,’ glimlachte Mark. Probeer zo vriendelijk en
beleefd mogelijk te doen, zei hij bij zichzelf.</span></p>
<p class="western2" xml:lang="nl-NL">‘<span class="c1">Waarom ben je hier?’</span></p>
<p class="western3" xml:lang="nl-NL">Voordat Mark
antwoord kon geven, zei Bart: ‘Hij heeft gehoord dat hier
ruimtevaartuigen zijn en zei dat hij daarin nogal geïnteresseerd is
en vroeg of hij even rond mag kijken.’</p>
<p class="western2" xml:lang="nl-NL">‘<span class="c1">Van wie heb je dat gehoord?’ Tims stem klonk
scherp.</span></p>
<p class="western2" xml:lang="nl-NL">‘<span class="c1">Tja, van de een of andere gozer in een bar.’</span></p>
<p class="western2" xml:lang="nl-NL">‘<span class="c1">Naam?’</span></p>
<p class="western2" xml:lang="nl-NL">‘<span class="c1">Geen idee.’ We kwamen gewoon met elkaar in gesprek. U weet hoe
dat gaat. Je kletst wat, maar weet niet met wie. Voorstellen is er
doorgaans niet bij in een bar. Zou het mogelijk zijn dat ik een
blik op een ruimteschip werp?’ vroeg Mark in één adem
door.</span></p>
<p class="western2" xml:lang="nl-NL">‘<span class="c1">Wat heb je ervoor over?’</span></p>
<p class="western2" xml:lang="nl-NL">‘<span class="c1">Hè?’ Mark keek Tim verbaasd aan. ‘Ik heb geen geld bij me. Ik
had alleen geld meegenomen om de taxi te betalen. Misschien dat ik
nog een paar saties heb.’ Hij rommelde in zijn broekzak, haalde er
een handjevol muntgeld uit en keek er zielig naar. ‘Het is niet
veel.’</span></p>
<p class="western2" xml:lang="nl-NL">‘<span class="c1">Heb je er bezwaar tegen als ik je fouilleer?’</span></p>
<p class="western2" xml:lang="nl-NL">‘<span class="c1">Absoluut niet. Maar wat denkt u te vinden?’</span></p>
<p class="western2" xml:lang="nl-NL">‘<span class="c1">Kop dicht. Bart, doe jij dat maar even.’</span></p>
<p class="western3" xml:lang="nl-NL">Mark was blij
dat hij zijn rugtas, waarin ook nog steeds zijn
politielegitimatiebewijzen van zowel Nederland als Silterstad
zaten, in het hotel had gelaten. Het was wel een risico dat hij de
tas op zijn kamer had achtergelaten, maar het gevaar leek hem
minder groot dan wanneer hij hem had meegenomen, en hij bleek
gelijk te hebben.</p>
<p class="western2" xml:lang="nl-NL">‘<span class="c1">Niets,’ zei Bart.</span></p>
<p class="western2" xml:lang="nl-NL">‘<span class="c1">Hoe heet je?’ vroeg Tim.</span></p>
<p class="western2" xml:lang="nl-NL">‘<span class="c1">Wim Grenen,’ zei hij zonder aarzelen, maar wel met een benauwd
gevoel dat de naam de mannen misschien bekend voorkwam.</span></p>
<p class="western2" xml:lang="nl-NL">‘<span class="c1">Ben je een Marker?’ vroeg Tim toen.</span></p>
<p class="western2" xml:lang="nl-NL">‘<span class="c1">Alsjeblieft, zeg. Dit vat ik echt als een belediging op,
hoor.’</span></p>
<p class="western3" xml:lang="nl-NL">Dit was het
goede antwoord, want Tim vervolgde op een andere toon: ‘Waar woon
je en wat doe je?’</p>
<p class="western3" xml:lang="nl-NL">Toen Mark de
vragen had beantwoord, verscheen er opeens een lach op Tims
gezicht. Hij stak zijn hand uit en zei: ‘Sorry hoor, dat we een
beetje argwanend deden, maar je weet nooit of de politie zomaar een
inval komt doen.’</p>
<p class="western2" xml:lang="nl-NL">‘<span class="c1">Jullie dachten toch niet dat ik een politieman was?’ Mark
presteerde het om verbijsterd over te komen.</span></p>
<p class="western2" xml:lang="nl-NL">‘<span class="c1">Nou ja,’ schokschouderde Tim, ‘van de politie kun je alles
verwachten.’</span></p>
<p class="western2" xml:lang="nl-NL">‘<span class="c1">Inderdaad. Voorzichtigheid is een goede
eigenschap.’</span></p>
<p class="western2" xml:lang="nl-NL">‘<span class="c1">Kijk gerust rond en neem de tijd,’ zei Tim toen
hartelijk.</span></p>
<p class="western2" xml:lang="nl-NL">‘<span class="c1">Bedankt, heel vriendelijk.’</span></p>
<p class="western3" xml:lang="nl-NL">Mark slenterde
zo ontspannen mogelijk naar de vliegtuigen. Er stonden er vier,
allemaal kleine sportvliegtuigjes. Toen liep hij verder en ontdekte
‘zijn’ ruimteschip. Hij hield even zijn adem in. Hij herkende hem
aan de blauwe band. Elk schip had een andere kleur op de zijkant,
had Weikstra verteld. Het schip ernaast was iets groter en had een
rode band. Het was duidelijk van wie dat was. ‘Hé Tim, zou ik even
in zo’n ding mogen zitten?’ vroeg hij.</p>
<p class="western2" xml:lang="nl-NL">‘<span class="c1">Ga je gang, hij is niet afgesloten.’</span></p>
<p class="western3" xml:lang="nl-NL">Mark bekeek het
bekende instrumentenpaneel. Na een minuut of tien liep hij terug
naar Tim. ‘Man,’ deed hij opgetogen, ‘het moet fantastisch zijn om
in zo’n ding een rondje om Baloreas te maken. Dat kan zeker niet,
hè?’ vroeg hij hoopvol.</p>
<p class="western2" xml:lang="nl-NL">‘<span class="c1">Ach, in principe is er heel veel mogelijk.’</span></p>
<p class="western2" xml:lang="nl-NL">‘<span class="c1">Eigenlijk doodzonde dat die dingen hier zo nutteloos staan. Ze
moeten een vermogen hebben gekost.’</span></p>
<p class="western2" xml:lang="nl-NL">‘<span class="c1">Dat denk ik ook.’</span></p>
<p class="western2" xml:lang="nl-NL">‘<span class="c1">Wat gebeurt er eigenlijk met die schepen?’</span></p>
<p class="western2" xml:lang="nl-NL">‘<span class="c1">We moeten ze nakijken en op een klant wachten die er een wil
huren of kopen. Dat geld gaat naar de politie. Dus waarom zouden
wij haast maken om die schepen na te kijken?’</span></p>
<p class="western2" xml:lang="nl-NL">‘<span class="c1">Als de politie van alles afweet, waarom was je dan zo bang dat
ik van de politie was?’</span></p>
<p class="western3" xml:lang="nl-NL">Tim begon te
grinniken terwijl hij ongegeneerd in zijn kruis krabde. ‘De politie
komt meestal twee keer per maand op dinsdag om de boel te
controleren, maar helemaal daarop vertrouwen kunnen we niet. In
ieder geval doen Bart en ik hier klusjes voor onszelf. Als de
politie daarachter komt zijn we onze bijverdiensten kwijt. Ik
vermoedde dat ze een mannetje op een andere dag gestuurd hadden om
te zien of we geen illegale dingen deden. Wel dus. Daarom was ik
nogal achterdochtig. Maar die argwaan verdween gelijk toen bleek
dat je geen legitimatiebewijs bij je had. Normaal zwaaien ze altijd
dreigend met die dingen voor onze ogen.’</p>
<p class="western2" xml:lang="nl-NL">‘<span class="c1">Ik begrijp het. Wat gebeurt er overigens als er opeens een
ruimteschip verdwenen is?’</span></p>
<p class="western2" xml:lang="nl-NL">‘<span class="c1">Wil je er één stelen?’ grijnsde Tim.</span></p>
<p class="western2" xml:lang="nl-NL">‘<span class="c1">Nee. Ik wil er best voor betalen.’</span></p>
<p class="western2" xml:lang="nl-NL">‘<span class="c1">Meen je dat nou?’ Tim keek hem met een vreemde blik aan,
terwijl hij aan zijn onderlip trok.</span></p>
<p class="western2" xml:lang="nl-NL">‘<span class="c1">Jazeker.’</span></p>
<p class="western3" xml:lang="nl-NL">Met toegeknepen
ogen keek hij Mark nu onderzoekend aan. ‘Ik heb warempel het gevoel
dat je het nog meent ook.’</p>
<p class="western2" xml:lang="nl-NL">‘<span class="c1">Dat doe ik ook. Als jullie er maar geen gelazer mee
krijgen.’</span></p>
<p class="western2" xml:lang="nl-NL">‘<span class="c1">Welnee. Wat kunnen wij eraan doen als er op een nacht iets
gestolen is? Om half zes gaan we naar huis en sluiten de boel
altijd goed af. Dus geen mens kan ons nalatigheid
verwijten.’</span></p>
<p class="western2" xml:lang="nl-NL">‘<span class="c1">Wanneer zou het schip vliegklaar kunnen zijn?’</span></p>
<p class="western2" xml:lang="nl-NL">‘<span class="c1">Dat is hij al. Maar dat bazuinen we nooit rond.’</span></p>
<p class="western3" xml:lang="nl-NL">Mark deed zijn
linkerschoen uit en haalde een stapel bankbiljetten uit zijn sok.
‘Tienduizend als voorschot,’ zei hij.</p>
<p class="western2" xml:lang="nl-NL">‘<span class="c1">Man, zoveel geld heb ik nog nooit bij elkaar gezien. Ik dacht
dat je geen geld bij je had,’ grinnikte hij terwijl hij het gretig
aanpakte toen Mark het hem overhandigde. ‘Bart,’ riep hij toen hard
en dwingend door de loods. Het geluid klonk hol in de grote ruimte.
Bart kwam er op een holletje aan terwijl hij zijn handen aan een
oude blauwe lap afveegde. ‘Wat is er?’ Hij keek bezorgd.</span></p>
<p class="western3" xml:lang="nl-NL">Tim wapperde
met de bankbiljetten voor zijn ogen.</p>
<p class="western2" xml:lang="nl-NL">‘<span class="c1">Hoe kom je daaraan?’</span></p>
<p class="western2" xml:lang="nl-NL">‘<span class="c1">Van deze meneer. We gaan zaken doen. De helft is voor jou.
Alsjeblieft.’</span></p>
<p class="western3" xml:lang="nl-NL">Bart lachte
onzeker. ‘Is dat echt voor ons?’ Hij keek zo dankbaar dat Mark even
vreesde dat hij voor hem op de knieën zou vallen. Toen streek hij
met zijn tong over zijn lippen alsof hij het laatste vet van een
lekkere vis weg wilde likken.</p>
<p class="western3" xml:lang="nl-NL">Opeens schoot
Mark iets te binnen. ‘Zeg, deze plaats is nogal ver van de bewoonde
wereld af. Hoe komen jullie eigenlijk thuis?’</p>
<p class="western3" xml:lang="nl-NL">Tim keek hem
verwonderd aan. ‘Met de wagen natuurlijk.’</p>
<p class="western2" xml:lang="nl-NL">‘<span class="c1">Ik heb hier geen enkel voertuig zien staan.’</span></p>
<p class="western2" xml:lang="nl-NL">‘<span class="c1">Nee, we zetten de wagen altijd binnen.’</span></p>
<p class="western2" xml:lang="nl-NL">‘<span class="c1">In die kleine loods daar verderop?’</span></p>
<p class="western2" xml:lang="nl-NL">‘<span class="c1">Wij noemen het een gebouw,’ glimlachte Bart breed. Hij deed
ontzettend opgewekt nadat hij een stapel bankbiljetten had
gekregen.</span></p>
<p class="western2" xml:lang="nl-NL">‘<span class="c1">Zeg Bart,’ zei Tim toen, ‘breng jij meneer Grenen even naar
Silterstad terug, anders moet hij hier nog tot half zes wachten en
de morgen is nog niet half om.’</span></p>
<p class="western3" xml:lang="nl-NL">Opmerkelijk dat
mensen een stuk vriendelijker worden als ze geld krijgen, dacht
Mark. Geld beïnvloedt het humeur behoorlijk. Dat bleek nu wel
weer.</p>
<p class="western3" xml:lang="nl-NL">31</p>
<p class="western2" xml:lang="nl-NL"><a id="h31"></a> <span class="c1">Vanuit zijn hotel had Mark zich door
een taxi om half vier vlakbij de haven af laten zetten. Om de kans
op herkenning zo klein mogelijk te maken droeg hij een grote blauwe
pet en onopvallende kleding. Hij tuurde naar de boten en toen hij
die van Erik ontdekte, liep hij er met grote passen
heen.</span></p>
<p class="western3" xml:lang="nl-NL">Wim zou om vier
uur gaan duiken en hij en Erik zouden wachten tot ze hem uit zagen
varen en dan achter hem aangaan.</p>
<p class="western2" xml:lang="nl-NL">‘<span class="c1">Jij bent ook voor geen kleintje vervaard,’ zei Erik met iets
van bewondering in zijn stem, nadat Mark hem had verteld waar hij
de vorige dag was geweest. ‘Toch was het link van je om in je
eentje naar dat vliegveld te gaan met zoveel geld op zak. Nou ja,
in je sok dan.’</span></p>
<p class="western2" xml:lang="nl-NL">‘<span class="c1">Weet je waar ik nog het meeste over inzat?’</span></p>
<p class="western2" xml:lang="nl-NL">‘<span class="c1">Nou?’</span></p>
<p class="western2" xml:lang="nl-NL">‘<span class="c1">Dat mijn rugzak weg zou zijn of dat er dingen uit gestolen
waren. Als ik die tas kwijt ben, ben ik alles kwijt. Ik heb hem in
het hotel achtergelaten omdat ik hem niet mee durfde te nemen. En
achteraf is dat een juiste beslissing gebleken, want ik werd
gefouilleerd.’</span></p>
<p class="western2" xml:lang="nl-NL">‘<span class="c1">Jouw vertrouwen in die mannen lijkt me overigens nogal naïef,’
zei Erik bedenkelijk. ’Sorry hoor, maar ik ben erg sceptisch. Denk
je nou echt dat het werkt? Die kerels pikken alleen je geld maar
in.’</span></p>
<p class="western2" xml:lang="nl-NL">‘<span class="c1">Garanties om echt op aarde terug te keren heb ik uiteraard
niet. Maar het is het proberen waard.’</span></p>
<p class="western2" xml:lang="nl-NL">‘<span class="c1">Je bent gek dat je die mannen gelooft dat alles in orde is.
Het zijn maar handwerkmensen.’</span></p>
<p class="western2" xml:lang="nl-NL">‘<span class="c1">Precies. En mijn ervaring is dat die overal verstand van
hebben en doorgaans door de mensen zwaar worden onderschat. Voor
zover ik het kan beoordelen zijn ze nogal deskundig op het gebied
van mechanica en elektronica.’</span></p>
<p class="western2" xml:lang="nl-NL">‘<span class="c1">Dat zeg je goed. Voor zover jij het kunt beoordelen. En
hoeveel verstand heb jij ervan?’</span></p>
<p class="western3" xml:lang="nl-NL">Mark negeerde
de cynische opmerking en zei: ‘Als ik het schip van de politie zou
kopen, wat ik natuurlijk nooit zou doen, zou ik een woekerprijs
moeten betalen. Ik heb wel wat spaargeld maar geen woekerspaargeld.
Ik heb een redelijk bedrag voorgesteld en zij gingen gelijk
akkoord. Voor hen is het een kapitaal.’</p>
<p class="western2" xml:lang="nl-NL">‘<span class="c1">Ja, dat zal best. En als dat duivelse ding na een paar minuten
explodeert, denken die kerels alleen maar grijnzend aan het geld
dat ze van je gekregen hebben.’</span></p>
<p class="western2" xml:lang="nl-NL">‘<span class="c1">Het enige probleem is dat ik hem moet jatten,’ ging Mark door
alsof Erik niets gezegd had.</span></p>
<p class="western2" xml:lang="nl-NL">‘<span class="c1">Leg dat eens uit.’</span></p>
<p class="western2" xml:lang="nl-NL">‘<span class="c1">Nee, ik wil je er niet bij betrekken.’</span></p>
<p class="western3" xml:lang="nl-NL">Erik schoot in
de lach. ‘Mag ik opeens niet meer meedoen?’</p>
<p class="western2" xml:lang="nl-NL">‘<span class="c1">Dat lijkt me verstandiger. Ik begrijp trouwens niet dat jullie
met je hoogwaardige technologie zelf nog geen geavanceerde
ruimteschepen hebben gelanceerd.’</span></p>
<p class="western2" xml:lang="nl-NL">‘<span class="c1">Waarom zouden we? Niemand maakt zich druk om de andere kant
van de wereld. De meeste mensen weten niet eens dat er nog een
planeet is waar leven is.’</span></p>
<p class="western3" xml:lang="nl-NL">Ze zwegen een
poosje.</p>
<p class="western2" xml:lang="nl-NL">‘<span class="c1">Ik zie hem nog steeds niet,’ zei Mark. ‘Ik hoop niet dat jij
de hele reis voor niks hebt gemaakt.’</span></p>
<p class="western2" xml:lang="nl-NL">‘<span class="c1">Niet zo ongeduldig. Wacht nou maar even rustig af. Vier uur
vertrek betekent niet dat je niet later weg mag. Misschien moet hij
eerst de afwas nog doen in het restaurant voordat hij van zijn
vrouw weg mag. Zo is het bij mij thuis in ieder geval
wel.’</span></p>
<p class="western2" xml:lang="nl-NL">‘<span class="c1">Erik, lieg niet zo,’ lachte Mark. Hij stond op het dek en keek
naar de boten in de haven. ‘Vreemd ik zie helemaal geen rode vlag.
Ik heb het angstige vermoeden dat hij al weg is. Normaal is de boot
van verre al te herkennen aan die enorme vlag.’</span></p>
<p class="western2" xml:lang="nl-NL">‘<span class="c1">Misschien is die tijdens de hevige storm kapot gewaaid,’
opperde Erik.</span></p>
<p class="western2" xml:lang="nl-NL">‘<span class="c1">Mogelijk. Verder is de boot te herkennen aan de naam Rita.
Maar dat kun je vanaf een afstand niet zien. Waarom noemen mannen
hun boot altijd naar hun vrouw? Weinig origineel, hoor.’</span></p>
<p class="western2" xml:lang="nl-NL">‘<span class="c1">Dat moeten de mannen van hun vrouwen, anders mogen ze niet
uitvaren. Sira wilde ook, dat als ik er met de boot op uittrok, ze
in ieder geval in naam bij me was.’</span></p>
<p class="western2" xml:lang="nl-NL">‘<span class="c1">Je kletst weer, Erik. Het maakt Sira geen donder uit hoe jij
de boot noemt. Jij wilde je jacht zelf naar haar
vernoemen.’</span></p>
<p class="western2" xml:lang="nl-NL">‘<span class="c1">Welnee. Ze heeft me gedwongen. Ik heb gisteravond trouwens een
kennis van me gebeld in Silterstad om zogenaamd even naar zijn
welzijn te informeren. Pat is gelukkig nogal een kletser en ik
hoefde niet veel te vragen. Uit zichzelf zei hij dat er een
politieman was verdwenen en dat die vermoedelijk met zijn boot in
een zware storm terecht is gekomen en is verdronken. Zijn boot was
nog niet gevonden maar de politie was er driftig naar op zoek.
Verder vertelde hij dat het wel grappig was dat de politie
inlichtingen had ingewonnen bij Grenen, de eigenaar van een
restaurant waar ze regelmatig een hapje gingen eten, op het moment
dat zij er ook waren.</span></p>
<p class="western2" xml:lang="nl-NL">‘<span class="c1">En hoe reageerde Wim?’ vroeg Mark nieuwsgierig.</span></p>
<p class="western2" xml:lang="nl-NL">‘<span class="c1">Pat en zijn vrouw hebben alles woord voor woord kunnen
verstaan. Toen de politie Grenen had geconfronteerd met het feit
dat hij had gebeld omdat hij zich ongerust maakte over Weegers,
aangezien die niet op hun afspraak was verschenen, had Grenen die
agent stomverbaasd aangekeken en gezegd dat hij helemaal niet had
gebeld. Wel had hij toegegeven dat ze een afspraak hadden maar dat
Weegers niet was komen opdagen. Toen de agent zei dat hij dan maar
mee moest naar het bureau, was Grenen woedend geworden. Hij vond
het belachelijk dat als een afspraak niet doorging, je dan naar het
politiebureau moest. Dat de politie het dan heel druk zou krijgen.
Na nog wat heen en weer gepraat hoefde hij uiteindelijk niet mee.
Maar Pat heeft wel gemerkt dat Grenen behoorlijk uit zijn doen was.
Dan heeft mijn telefoontje toch voor de nodige commotie gezorgd,’
besloot Erik tevreden.</span></p>
<p class="western2" xml:lang="nl-NL">‘<span class="c1">Ik blijf erbij dat het geen handige zet was,’ zei
Mark.</span></p>
<p class="western2" xml:lang="nl-NL">‘<span class="c1">Niet zo handig misschien als die zet van jou toen je in een
zware storm zonodig met je krakkemikkige schuitje naar Silterstad
wilde. Dat heeft ook helemaal niets opgeleverd. En jij wilde Grenen
een streek leveren, nou dat is dus gelukt.’</span></p>
<p class="western2" xml:lang="nl-NL">‘<span class="c1">Wim is gemeen, maar niet achterlijk. Die heeft heus wel door
dat er iets niet klopt. Misschien is dat ook wel de reden dat hij
vandaag niet gaat varen.’</span></p>
<p class="western2" xml:lang="nl-NL">‘<span class="c1">Die komt nog wel,’ zei Erik vol overtuiging. ‘Het is zondag,
dan doen de mensen het meestal wat rustiger aan. Wij vertrekken in
ieder geval. Gooi het touw maar los.’</span></p>
<p class="western2" xml:lang="nl-NL">‘<span class="c1">Waarom?’ vroeg Mark verbluft. ‘Geef je het op? Ik meende
verstaan te hebben dat je mij ongeduldig vond.’</span></p>
<p class="western2" xml:lang="nl-NL">‘<span class="c1">We gaan niet naar Oska, maar varen een beetje voor de haven
heen en weer.’</span></p>
<p class="western2" xml:lang="nl-NL">‘<span class="c1">Nou, als dat niet opvalt,’ zei Mark spottend.</span></p>
<p class="western2" xml:lang="nl-NL">‘<span class="c1">Nee hoor. Gooi het touw nou maar los.’</span></p>
<p class="western3" xml:lang="nl-NL">De Sira voer
achter een vissersboot de haven uit. De vissersboot spoedde zich
naar open zee terwijl Erik zoveel vaart minderde dat ze nog
nauwelijks vooruit kwamen. Toen ze de haven een stukje voorbij
waren gevaren, draaide Erik de boot honderdtachtig graden, zette de
motor af en liet zich op de natuurlijke beweging van de golven
voortdrijven. Mark stond op het achterdek met een voet op de bank
gesteund en keek naar de lucht die helderblauw was op een paar
verdwaalde schapenwolkjes na. De turkooizen zee schitterde in het
zonlicht. Het was bijna een Nederlandse zomerdag met deze
temperatuur, de mooie hemel en die wolkjes, dacht Mark dromerig.
Alleen de mooie zee bedierf het plaatje. In Nederland was de zee
altijd grijs.</p>
<p class="western2" xml:lang="nl-NL">‘<span class="c1">Ja, daar is hij,’ riep Mark enthousiast. ‘Ik herken de boot
aan de krulletters. Hij heeft nu een blauwe vlag.’</span></p>
<p class="western2" xml:lang="nl-NL">“<span class="c1">Hou je een beetje in, Mark. Iedereen hoeft niet te horen dat
wij hem gaan volgen.’</span></p>
<p class="western3" xml:lang="nl-NL">Met zacht
ronkende motor stuurde Erik zijn jacht op veilige afstand van de
Rita naar open zee.</p>
<p class="western3" xml:lang="nl-NL">Vissers
begonnen te schelden dat Erik te dicht bij hen langsvoer.
‘Sodemieter op, klootzak,’ riep een visser kwaad, ‘je maakt onze
netten in de war.’</p>
<p class="western2" xml:lang="nl-NL">‘<span class="c1">Dan had je maar geen netten uit moeten zetten, je weet dat dit
hier verboden is,’ schreeuwde Erik terug. Even later zagen ze weer
een vissersboot die op hun route lag. Vier mannen leunden over de
rand om een net binnen te halen. Erik minderde vaart en wijzigde
zijn koers toen hij zag dat de boot vervaarlijk overhelde onder het
gewicht van de vangst. Toen hij de boot een meter of dertig voorbij
was, verhoogde hij de snelheid weer, het kielwater glinsterde in
het zonlicht.</span></p>
<p class="western3" xml:lang="nl-NL">Mark ging naast
Erik in de stuurhut staan. ‘Zo te zien gaat Wim niet naar
Mertos.’</p>
<p class="western2" xml:lang="nl-NL">‘<span class="c1">Heeft hij toevallig genoemd waar hij nog meer gaat
duiken?’</span></p>
<p class="western3" xml:lang="nl-NL">Mark dacht diep
na. ‘Ik kan het me niet herinneren.’</p>
<p class="western2" xml:lang="nl-NL">‘<span class="c1">Het lijkt erop dat hij richting Oska vaart,’ zei Erik. ‘Ik
hoop dat hij niet te dicht bij de kust langsgaat want deze boot
heeft een behoorlijke diepgang. Zou je even uit de linkerla een
kaart willen pakken? Ja, die rode. Kijk even waar hier ondieptes
zijn.’</span></p>
<p class="western3" xml:lang="nl-NL">Mark wapperde
de kaart open en tuurde er gespannen op.</p>
<p class="western2" xml:lang="nl-NL">‘<span class="c1">Waar moet ik eigenlijk op letten?’</span></p>
<p class="western2" xml:lang="nl-NL">‘<span class="c1">Je zoekt de kust op waar we nu zijn en gaat dan naar het
noorden, daar zie je de dieptes aangegeven in kleine zwarte
letters.’</span></p>
<p class="western2" xml:lang="nl-NL">‘<span class="c1">Ja, maar het zegt me allemaal niks,’zei Mark
verontschuldigend. ‘Er staan zoveel cijfertjes en lettertjes en
allemaal in verschillende schrijfstijlen.’</span></p>
<p class="western2" xml:lang="nl-NL">‘<span class="c1">Neem jij het roer maar even over, dan kijk ik zelf wel. Het is
trouwens een mirakel dat een leek als jij die storm overleefd
hebt.’</span></p>
<p class="western2" xml:lang="nl-NL">‘<span class="c1">Soms is het verstandig om de leiding over te geven,’ grinnikte
Mark.</span></p>
<p class="western2" xml:lang="nl-NL">‘<span class="c1">Iets meer naar bakboord,’ zei Erik even later. ‘Ik ga naar de
kajuit om koffie te zetten. Je redt je wel even, hè?’</span></p>
<p class="western2" xml:lang="nl-NL">‘<span class="c1">Wat dacht je? Ik ben een doorgewinterde zeeman.’</span></p>
<p class="western3" xml:lang="nl-NL">De motor snorde
rustig en het water klotste gezellig tegen de boot. Mark voelde hoe
hij ontspande. Het was toch wel heerlijk om zo’n geweldige boot te
bezitten. Een eindje voor hem kwam een aantal vissersboten zijn
richting op. Het werk zat er kennelijk op. Hij hoorde ze van verre
al zingen. Het geluid van hun stemmen kwam in golven naar hem toe.
De vangst was blijkbaar tegengevallen, want het gezang klonk nogal
droevig. Toen hij de boten voorbij was, keek hij achterom en zag
hoe die witte schuimende strepen in het glinsterende water
achterlieten.</p>
<p class="western2" xml:lang="nl-NL">‘<span class="c1">Ik heb de koffie op de tafel gezet,’ zei Erik. ‘Alles
goed?’</span></p>
<p class="western2" xml:lang="nl-NL">‘<span class="c1">Geweldig zelfs. Tjonge, het geeft je toch een machtig gevoel
om zo’n jacht te besturen.’</span></p>
<p class="western3" xml:lang="nl-NL">Erik
glimlachte. ‘Nou, dan mag je het stuur nog wel even vasthouden als
het je zo’n plezier doet. Ik ga wel alleen koffiedrinken. Als je
ook trek hebt, zet het stuur dan vast en kom een kopje halen.’</p>
<p class="western3" xml:lang="nl-NL">Toen Mark tien
minuten later bij Erik kwam zitten, zei hij: ‘Wim heeft de snelheid
opgevoerd. De afstand tussen ons werd opeens een stuk groter.’</p>
<p class="western2" xml:lang="nl-NL">‘<span class="c1">Laat hem nog maar even genieten voordat je hem laat sidderen,’
reageerde Erik nonchalant.</span></p>
<p class="western3" xml:lang="nl-NL">De zee was
kalmer geworden en er was niet meer dan een heel lichte deining op
het bijna rimpelloze water. Toen Mark zijn koffie ophad ging hij
staan en stak een sigaret op terwijl hij in de verte naar de Rita
tuurde. De boot gleed zo rustig door het water dat hij zich niet
aan de reling hoefde vast te houden.</p>
<p class="western3" xml:lang="nl-NL">Erik ging ook
staan en keek naar de lucht achter hem en kwam tot de conclusie dat
er storm op komst was. ‘Mark?’</p>
<p class="western2" xml:lang="nl-NL">‘<span class="c1">Hm?’</span></p>
<p class="western2" xml:lang="nl-NL">‘<span class="c1">Ik denk dat we zwaar weer krijgen.’</span></p>
<p class="western3" xml:lang="nl-NL">Mark draaide
zich om en volgde de richting die Erik aanwees. ‘Denk je? Het lijkt
me niet zo donker. Kan het niet een kort regenbuitje zijn?’</p>
<p class="western2" xml:lang="nl-NL">‘<span class="c1">Jawel. Het punt is dat je dat nooit weet. We kunnen twee
dingen doen: teruggaan en geen risico nemen of doorgaan en hopen op
een storm in een glas water.’</span></p>
<p class="western2" xml:lang="nl-NL">‘<span class="c1">Het is jouw boot en jij bent de kapitein, dus jij
beslist.’</span></p>
<p class="western2" xml:lang="nl-NL">‘<span class="c1">Ik proef uit je woorden dat jij graag verder achter die vent
aan wilt.’</span></p>
<p class="western2" xml:lang="nl-NL">‘<span class="c1">Dat wel. Maar ik leg me bij jouw beslissing neer.’</span></p>
<p class="western2" xml:lang="nl-NL">‘<span class="c1">Laten we dan maar vol gas vooruit gaan, anders ben ik
inderdaad voor niks gekomen.’ Erik keek nog even bedenkelijk naar
de lucht, draaide zich toen om en zei: ‘Oké, we gaan
ervoor.’</span></p>
<p class="western2" xml:lang="nl-NL">‘<span class="c1">Als jij van mening bent dat het gevaarlijk…’</span></p>
<p class="western2" xml:lang="nl-NL">‘<span class="c1">Jij wilt achter hem aan, dus gaan we achter hem aan,’
onderbrak Erik hem. ‘Het lijkt er verdacht veel op dat hij naar de
Barsa gaat,’ zei hij toen.</span></p>
<p class="western2" xml:lang="nl-NL">‘<span class="c1">Wat is dat?’</span></p>
<p class="western2" xml:lang="nl-NL">‘<span class="c1">Dat is een gebied waar de bodem behoorlijk steenachtig is met
allerlei gevaarlijke riffen. Als we vast komen te zitten, zijn we
nog niet jarig.’</span></p>
<p class="western2" xml:lang="nl-NL">‘<span class="c1">Maar dat geldt toch ook voor Wim? Ik neem aan dat hij dat
gebied kent.’</span></p>
<p class="western2" xml:lang="nl-NL">‘<span class="c1">Ik schat de diepgang van zijn boot op tachtig centimeter. Dat
scheelt dus wel een slok op een borrel bij de diepgang van die van
mij vergeleken. Maar we zullen wel zien hoe het loopt. In ieder
geval vaar ik niet al te dicht bij de kust langs.</span></p>
<p class="western3" xml:lang="nl-NL">Terwijl zij
verder naar het noorden gingen, zochten vissersboten en zeilboten
de veiligheid van de haven op.</p>
<p class="western2" xml:lang="nl-NL">‘<span class="c1">Alle boten gaan terug naar Silterstad,’ merkte Mark wat
bezorgd op. Hij dacht aan het hachelijke zeeavontuur van een paar
dagen geleden toen hij in de zware storm het loodje dreigde te
leggen. Hij hoefde geen tweede keer in zo’n penibele situatie
terecht te komen.</span></p>
<p class="western2" xml:lang="nl-NL">‘<span class="c1">Ja,’ zei Erik slechts. En toen: ‘Zo te zien heeft hij zijn
motor uitgezet, want we naderen hem nu heel snel.’ Erik minderde
vaart.</span></p>
<p class="western2" xml:lang="nl-NL">‘<span class="c1">Hij moet intussen wel doorhebben dat hij wordt gevolgd,’ zei
Mark. ‘Misschien stopt hij daarom wel en wil hij zien wie hem zo
dringend wenst te spreken. Hij is zich natuurlijk van geen kwaad
bewust. Het kan ook zijn dat hij het weer niet vertrouwt en
rechtsomkeert maakt.’</span></p>
<p class="western2" xml:lang="nl-NL">‘<span class="c1">Daarvoor hoeft hij de motor niet af te zetten. Gewoon het roer
omgooien en terugvaren. Maar als hij wil duiken maakt het niet
zoveel uit dat het wat stormt,’ zei Erik. ‘Zo gauw we naast hem
zijn gooi jij het touw in zijn boot en spring je er gelijk
achteraan. Ik hou me schuil zodat hij de indruk krijgt dat jij
alleen bent.’</span></p>
<p class="western3" xml:lang="nl-NL">Mark
knikte.</p>
<p class="western2" xml:lang="nl-NL">‘<span class="c1">Hallo Wim,’ riep Mark. ‘Het is alweer even geleden dat we
elkaar gezien hebben, hè?’</span></p>
<p class="western3" xml:lang="nl-NL">Wim kwam net
zijn kajuit uit, bleef abrupt staan en zijn gezicht vertrok. Hij
keek naar Mark of hij een spook zag. Een paar tellen stonden ze
sprakeloos tegenover elkaar. Toen schreeuwde Wim: ‘Waar kom jij
gadsamme vandaan?’</p>
<p class="western2" xml:lang="nl-NL">‘<span class="c1">Gewoon uit de dood herrezen. Ik zag je uitvaren en wilde je
graag spreken.’</span></p>
<p class="western3" xml:lang="nl-NL">Mark kreeg een
stortvloed van vloeken en scheldwoorden over zich heen en liet Wim
rustig uitrazen. Daarna zei hij heel bedaard: ‘Als je een
kleinigheid voor mij wilt doen, ben je zo weer van mij verlost.’
Hij haalde een opgevouwen vel papier uit zijn broekzak en terwijl
hij Wim dat overhandigde, zei hij: ‘Je hoeft dit alleen maar te
ondertekenen en je bent weer van me af.’</p>
<p class="western2" xml:lang="nl-NL">‘<span class="c1">Wat is dit voor onzin?’ snauwde Wim.</span></p>
<p class="western2" xml:lang="nl-NL">‘<span class="c1">Een verklaring waarin staat dat jij Boersma vermoord hebt en
niet ik.’</span></p>
<p class="western3" xml:lang="nl-NL">Wim lachte
minachtend. ‘Daarvoor vaar je mij achterna? Een beetje overdreven,
lijkt me. Je weet waar ik woon. Hoe kom je trouwens aan dat jacht?’
Hij knikte zijn hoofd wat achterover.</p>
<p class="western2" xml:lang="nl-NL">‘<span class="c1">De zaken gaan goed. Waarom heb je Boersma vermoord en mij de
schuld in de schoenen geschoven?’</span></p>
<p class="western3" xml:lang="nl-NL">Wims
staalblauwe ogen verhardden een paar tellen en toen zei hij: ‘Ik
had een hekel aan jullie.’</p>
<p class="western2" xml:lang="nl-NL">‘<span class="c1">En je meende zo van je haat af te komen?’</span></p>
<p class="western2" xml:lang="nl-NL">‘<span class="c1">Ja. Twee vliegen in één klap.’</span></p>
<p class="western2" xml:lang="nl-NL">‘<span class="c1">Zou je zo vriendelijk willen zijn om te vertellen waarom we
jou in de weg zaten?’</span></p>
<p class="western3" xml:lang="nl-NL">Wim ging er
kennelijk vanuit dat het geen kwaad kon om antwoord te geven, want
hij zei: ‘Boersma wist iets van mij en dreigde dat aan mijn vrouw
te vertellen als ik niet dit en dat voor hem deed. Hij dwong me
allerlei vervelende klusjes op te knappen en dat was ik zat.’</p>
<p class="western2" xml:lang="nl-NL">‘<span class="c1">Wat wist hij dan?’</span></p>
<p class="western3" xml:lang="nl-NL">Wim dacht er
lang over of hij het zou onthullen, maar deed het uiteindelijk wel.
‘Ik heb een tijdje omgang met een nichtje van hem gehad. Zij wist
niet dat ik getrouwd was. Op een dag trof ik Boersma daar thuis en
ik schrok me wild. Ik wist natuurlijk niet dat hij de broer van
haar vader was, anders had ik me nooit met dat meisje ingelaten.
Het was gelijk over met de liefde, maar vanaf dat moment chanteerde
hij mij. Verder hoorde ik toevallig - ik geef toe dat ik voor
luistervink heb gespeeld - dat jij op de nominatie stond om chef
van de afdeling te worden.</p>
<p class="western2" xml:lang="nl-NL">‘<span class="c1">Hè? Daar kwam Boersma toch voor in aanmerking? Hij was het al
min of meer.’</span></p>
<p class="western2" xml:lang="nl-NL">‘<span class="c1">Nee. Ze vonden hem te oud en ongeschikt. Omdat ik de oudste
van de collega’s was had ik verwacht dat ik die baan zou krijgen.
Daarom wilde ik jou een poosje uit zicht hebben en het toeval heeft
me een handje geholpen. Het gebeurde eerder dan ik had kunnen
bevroeden. Tevreden?’</span></p>
<p class="western3" xml:lang="nl-NL">Mark moest de
informatie een paar seconden verwerken. Toen zei hij: ‘Een
achterlijke en overbodige actie achteraf, want je hebt die baan
niet gekregen. Zaanstra was de gelukkige. Je kon trouwens niet van
te voren weten dat je tijdens de operatie naast me kwam te
staan.’</p>
<p class="western2" xml:lang="nl-NL">‘<span class="c1">Jawel. Daarvoor heb ik gezorgd door Wiechers te vragen om van
plaats te wisselen. Hij vroeg niet waarom en vond het
best.’</span></p>
<p class="western3" xml:lang="nl-NL">Het klopte dus
wat Zaanstra hem verteld had.</p>
<p class="western2" xml:lang="nl-NL">‘<span class="c1">Ik aasde al een tijdje op een mogelijkheid om Boersma uit de
weg te ruimen,’ ging Wim emotieloos door. ‘Ik had puur mazzel dat
hij om een voor mij onverklaarbare reden plotseling naar voren
liep. Het was een ideale kans om hem in de rug te schieten. Eerst
jou even een tikje geven, mijn hand over die van jou leggen en mijn
plannetje was geslaagd. Mijn timing was perfect. Ik ben er nog
steeds trots op.’ Hij lachte arrogant en vervolgde: ‘Ik vond het
overigens nogal vreemd toen een politieman mij vertelde dat ik
gebeld zou hebben omdat ik me zorgen om je maakte, aangezien je
niet op onze afspraak was verschenen. Op dat moment besefte ik dat
je nog wel in leven kon zijn, of dat je een crimineel vriendje had
ingefluisterd om dat telefoontje te plegen als je niet weer
opdook.’</span></p>
<p class="western3" xml:lang="nl-NL">Doordat de boot
wat begon te schommelen wist Mark dat er storm op komst was.</p>
<p class="western2" xml:lang="nl-NL">‘<span class="c1">Even kijken wat je ervan gemaakt hebt,’ zei Wim op een toon
alsof hij het tegen een kind had dat hem vol trots een tekening
liet zien. Hij snoof geringschattend. ‘Deze verklaring heeft geen
enkele waarde. Jij als politieman, ex-politieman,’ benadrukte hij
krenkend, ‘moet weten dat een bekentenis die onder dwang is
verkregen totaal niet rechtsgeldig is.’</span></p>
<p class="western2" xml:lang="nl-NL">‘<span class="c1">Je kunt moeilijk van dwang spreken als ik het je fatsoenlijk
vraag.’</span></p>
<p class="western3" xml:lang="nl-NL">Wim smeet het
papier op de grond en vernielde het pesterig met zijn voet terwijl
hij Mark met een sardonische grijns aankeek.</p>
<p class="western3" xml:lang="nl-NL">Toen, zonder
enige waarschuwing vooraf, kreeg Mark een harde stomp in zijn maag
waardoor hij dubbelsloeg en op de grond viel. ‘Vuile klootzak,’ zei
hij schor. Hij ging op zijn knieën zitten, krabbelde moeizaam
overeind terwijl hij snel om zich heen keek naar een mogelijke
uitweg. Voordat hij zich helemaal kon oprichten, viel hij door een
vuistslag op zijn kaak weer hard op de grond. Zittend schoof hij
achteruit zodat hij met zijn rug tegen de bank leunde. Hij keek
naar Wim op en zag dat zijn gezicht zo strak stond als een
masker.</p>
<p class="western2" xml:lang="nl-NL">‘<span class="c1">Je bent me eenmaal ontkomen maar dat gebeurt me echt geen
tweede keer,’ siste Wim als een slang.</span></p>
<p class="western3" xml:lang="nl-NL">Mark wreef over
zijn pijnlijke kaak en besefte dat als hij weer probeerde op de
been te komen, hij een volgende vuistslag of een knietje kon
verwachten. Toen hij weer naar Wim keek zag hij dat die onbewogen
naar hem stond te kijken met zijn pistool in de aanslag. ‘Dat is
een dienstwapen,’ zei Mark, alsof dat er iets toe deed.</p>
<p class="western2" xml:lang="nl-NL">‘<span class="c1">Nou en? Wou je me aanklagen op Baloreas?’ Wim begon vals te
lachen. Zijn lach ging plotseling over in een pijnkreet die gepaard
ging met een kletterend geluid van iets metaalachtigs dat op de
grond viel. Mark keek verwonderd naar Wim die een meter voor hem
doodstil op het dek lag. Toen zag hij het grijnzende gezicht van
Erik. ‘Net op tijd, makker,’ zei Mark opgelucht.</span></p>
<p class="western2" xml:lang="nl-NL">‘<span class="c1">Ik voel feilloos aan wanneer een vriend in nood verkeert en
met smacht op mijn hulp zit te wachten.’ Hij hielp Mark overeind,
pakte het pistool dat vlak bij Wim lag en smeet dat achteloos
overboord.</span></p>
<p class="western3" xml:lang="nl-NL">Wim begon te
kreunen en beide mannen keken toe hoe hij weer bij zijn positieven
kwam. ‘Je bent een smerige rat, Mark,’ grauwde Wim.</p>
<p class="western2" xml:lang="nl-NL">‘<span class="c1">Vind je? Ik ben eigenlijk van mening dat iemand om zeep
helpen, een poging tot moord, twee pogingen zelfs en iemand de
schuld geven van iets dat hij zelf heeft gedaan, erger is dan naar
iemand kijken die net wakker wordt.’</span></p>
<p class="western2" xml:lang="nl-NL">‘<span class="c1">Sodemieter op en als ik je weer in het vizier krijg ben je er
geweest,’ zei hij met een van haat verwrongen gezicht.</span></p>
<p class="western2" xml:lang="nl-NL">‘<span class="c1">Denk je dat een derde poging wel succesvol is?’ zei Mark
sarcastisch. ‘Ik ga inderdaad weer naar mijn eigen boot, want die
vind ik toch een stuk mooier dan jouw scheepje.’</span></p>
<p class="western2" xml:lang="nl-NL">‘<span class="c1">Geweldig wapen, hè?’ zei Erik toen hij met beide handen zijn
boothaak in een triomfantelijk gebaar boven zijn hoofd
hield.</span></p>
<p class="western2" xml:lang="nl-NL">‘<span class="c1">Uit de kunst,’ knikte Mark.</span></p>
<p class="western3" xml:lang="nl-NL">Ze hadden nog
maar een klein stukje gevaren toen de boot als een wildeman door de
golven begon te stampen.</p>
<p class="western2" xml:lang="nl-NL">‘<span class="c1">Ik ben bang dat dit het begin is van een hevige storm,’ zei
Erik rustig. ‘De stormen kunnen hier heel verraderlijk zijn, maar
dat wist je al. Op het moment dat je denkt dat die geluwd is, kan
die plotseling met een nog gevaarlijker aanval terugkomen. Daarom
ben ik altijd nogal huiverig om ver de zee op te gaan. Maar helaas
kan ik niet dicht onder de kust doorvaren vanwege de
riffen.’</span></p>
<p class="western3" xml:lang="nl-NL">Doordat de boot
woest op en neer danste, moest Mark zich met beide handen aan de
reling vasthouden om zijn evenwicht te bewaren. Een grote golf
spatte uiteen en doorweekte hem. De wind gierde nu angstaanjagend.
Mark merkte dat Erik moeite had om koers te houden, want de boot
maakte regelmatig een vreemde zwieper. Toen het even wat rustiger
werd ging Mark naar de stuurhut. ‘Wat denk je van het weer?’ vroeg
hij bezorgd.</p>
<p class="western3" xml:lang="nl-NL">Erik haalde
zijn schouders op. ‘Het kan zomaar weer bladstil zijn, maar voor
hetzelfde geld kan het een heksenketel worden.’</p>
<p class="western3" xml:lang="nl-NL">Terwijl Mark
naar de woest kolkende zee voor hem keek doken ze in ondiepe
golfdalen en klommen er weer uit terwijl hij in de stuurhut van de
ene naar de andere kant werd geslingerd. Erik hield het stuurwiel
krampachtig vast en behalve een stapje naar links of rechts, bleef
hij redelijk in balans. Zijn gezicht verried geen spanning of
angst.</p>
<p class="western2" xml:lang="nl-NL">‘<span class="c1">Ga maar naar de kajuit,’ raadde hij Mark aan. Maar dat wilde
hij niet. Hij had dan het gevoel dat hij laf was en het zware werk
aan Erik overliet, hoewel hij niets kon doen. Bovendien vond hij
het ook wel angstig om binnen te zitten. Hij sloeg liever overboord
dan dat hij werd overspoeld door enorme plassen water die de kajuit
binnengolfden. Voorzichtig schuifelde hij over het glibberige dek
naar de reling om zich daar vast te houden. Hij was aan de andere
kant gaan staan waar hij nog enigszins beschermd werd door het
stuurhuis, aangezien de golven voornamelijk van stuurboordzijde
kwamen. Mark had een stuk touw dat met één uiteinde aan de reling
was vastgemaakt, gepakt om dat om zijn middel te binden om zodoende
te voorkomen dat een hoge golf hem mee overboord trok. Hij was nog
niet helemaal klaar toen de boot omhoog werd getild naar een
volgende schuimkop. De storm denderde nu met schrikbarend geweld
tegen de boot aan. Mark vreesde dat het nog slechts een kwestie van
tijd was voordat de boot averij opliep. De golven leken opeens uit
alle richtingen op hem af te komen en met alle kracht die in hem
was, zette hij zich met zijn voeten schrap tegen de opstaande rand
van het dek. Hij kreeg een enorme plens water over zich heen toen
de boot weer met een harde klap werd neergekwakt waardoor hij de
grip op de reling verloor en overboord dreigde te vallen. Met één
hand kneep hij de ijzeren ring vast. Erik die het gevaar had
gezien, kwam haastig toegeschoten en trok hem aan zijn andere arm
achteruit. De hand van Erik voelde aan als een strakke kabel
terwijl zijn andere hand gevoelloos werd en de ring losliet.
Daardoor vlogen ze allebei achterover tegen de zijkant van de
stuurhut aan. Erik greep zich vast aan het touw dat Mark om zijn
middel had. Vol afgrijzen zag Mark de achtsteven omhoogkomen en hij
wist dat het met hen gebeurd was. Toen maakte de boot een rare
manoeuvre en kwam horizontaal op een golf terecht. Zo snel mogelijk
trok Erik Mark achteruit terwijl hij tegelijkertijd probeerde op te
staan. Beiden waren net in de stuurhut toen er een volgende woeste
golf over de boot stroomde. De kleren plakten aan hun lijf, maar
dat was wel een van de minste zorgen. Mark had een hele tijd zijn
ogen dichtgehouden. Toen hij die weer opendeed en achter zich keek,
zag hij dat de boot overhelde en het water over de kant wegspoelde.
Toen kwam de zee opeens tot bedaren. Erik begon te grinniken. ‘Geen
satie pijn, toch?’</span></p>
<p class="western2" xml:lang="nl-NL">‘<span class="c1">In feite doet alles pijn, maar dat is niet belangrijk. Bedankt
overigens voor het redden van mijn leven.’</span></p>
<p class="western2" xml:lang="nl-NL">‘<span class="c1">Kleine moeite, vriend.’</span></p>
<p class="western2" xml:lang="nl-NL">‘<span class="c1">Ben ik niet helemaal met je eens.’</span></p>
<p class="western2" xml:lang="nl-NL">‘<span class="c1">Trouwens, wacht nog even met bedanken, want je weet niet wat
er nog meer voor ons in het vat zit.’</span></p>
<p class="western2" xml:lang="nl-NL">‘<span class="c1">Maakt de motor geen vreemd brommend geluid?’ vroeg Mark toen
ongerust.</span></p>
<p class="western2" xml:lang="nl-NL">‘<span class="c1">Hij bromt inderdaad wat, maar dat doet hij altijd wanneer hij
hard heeft moeten werken. Het stelt niks voor,’ zei Erik
geruststellend.</span></p>
<p class="western2" xml:lang="nl-NL">‘<span class="c1">Je bent een onverbeterlijke optimist,’ vond Mark. Hij liet
zijn ogen over zee dwalen en zag nog meer boten die de razende
storm en de helse zee hadden doorstaan.</span></p>
<p class="western2" xml:lang="nl-NL">‘<span class="c1">Moet je daarginds eens zien,’ zei Erik. ‘De storm houdt nog
maar net de adem in en gelijk zie je alweer speedboten op het
water. Onbegrijpelijk.’</span></p>
<p class="western2" xml:lang="nl-NL">‘<span class="c1">Kijk ook eens achter je,’ zei Mark.</span></p>
<p class="western3" xml:lang="nl-NL">Erik draaide
zich om. ‘Verrek, Grenen komt onze kant op. Waarschijnlijk wil hij
even informeren of alles goed met ons gaat.’</p>
<p class="western2" xml:lang="nl-NL">‘<span class="c1">Ongetwijfeld, Erik. Het is een heel sympathieke jongen en hij
staat altijd klaar om iemand te helpen.’ Mark wreef over zijn ogen
die gemeen prikten door het zoute water. ‘Hij komt echt onze
richting uit. Het lijkt wel of hij helemaal in ons vaarwater
vaart.’</span></p>
<p class="western2" xml:lang="nl-NL">‘<span class="c1">Leuk gezegd, Mark. Ik ga iets dichter naar de kust. Het is
hier een stuk veiliger, want we hebben weer een zandbodem onder
ons. Niet dat ik op een zandbank vast wil lopen, maar volgens mij
zijn we die ook al voorbij.’</span></p>
<p class="western3" xml:lang="nl-NL">Toen Erik weer
achterom keek zag hij dat Wim van koers veranderde en ook dichter
onder de kust ging varen. ‘Ik hoop niet dat hij nog een wapen bij
zich heeft,’ zei hij. ‘Hoeveel wapens krijgt een agent op
aarde?’</p>
<p class="western2" xml:lang="nl-NL">‘<span class="c1">Eén dienstwapen.’</span></p>
<p class="western2" xml:lang="nl-NL">‘<span class="c1">Nou, die is hij dus kwijt. Hier zijn geen schietwapens te
koop. En ik weet wel zeker dat de politie hem er niet een geleend
heeft.’</span></p>
<p class="western3" xml:lang="nl-NL">Mark zei maar
niet dat het niet zo moeilijk was om in Nederland aan een wapen te
komen. Maar hij ging ervan uit dat Wim niet nog een bij zich had.
Toen hij zag dat Wim snel naderde, zei hij verontrust tegen Erik:
‘Kun je niet wat sneller varen? Wim zit ons op de hielen.’</p>
<p class="western2" xml:lang="nl-NL">‘<span class="c1">Niet veel.’</span></p>
<p class="western2" xml:lang="nl-NL">‘<span class="c1">Hoe kan het dat hij zo snel kan? Jouw jacht is veel
groter.’</span></p>
<p class="western2" xml:lang="nl-NL">‘<span class="c1">Daar zit het niet in. Het ligt aan de motor en nog andere
dingen. Ik wil het je wel uitleggen, maar…’</span></p>
<p class="western2" xml:lang="nl-NL">‘<span class="c1">Laat maar. Boodschap begrepen.’ Even later zei hij
geschrokken: ‘Verdorie Erik, het lijkt wel of hij zijn snelheid zo
hoog mogelijk heeft opgevoerd en recht op ons afkomt.’</span></p>
<p class="western2" xml:lang="nl-NL">‘<span class="c1">Maak je geen zorgen. Ik versta mijn vak.’</span></p>
<p class="western2" xml:lang="nl-NL">‘<span class="c1">Hij probeert ons vast in de flank te raken. Misschien heeft
hij wel metalen pinnen op zijn voorsteven gemonteerd.’</span></p>
<p class="western2" xml:lang="nl-NL">‘<span class="c1">Dat denk ik niet. Dan had ik dat wel gezien. Bovendien is dat
verboden. Als de politie dat ziet, dan is hij zijn boot
kwijt.’</span></p>
<p class="western2" xml:lang="nl-NL">‘<span class="c1">De politie,’ zei Mark verachtelijk.</span></p>
<p class="western3" xml:lang="nl-NL">Erik stuurde
met één hand terwijl hij constant en met half dichtgeknepen ogen
over zijn schouder naar Wims boot keek. Toen de Rita nog maar een
paar meter bij hem vandaan was, gaf hij een forse zwenk aan het
stuur en voorkwam daardoor een aanvaring. De Rita ging rechtdoor.
Nu ging Erik achter Wim aan. Hij liet de motor op volle toeren
draaien. Mark kwam naast hem staan en zei: ‘Ik kon de waanzin in
zijn ogen zien toen hij ons voorbijstoof. Die vent is
knettergek.’</p>
<p class="western2" xml:lang="nl-NL">‘<span class="c1">Ja. Een normaal mens doet zoiets niet,’ antwoordde Erik
kalm.</span></p>
<p class="western3" xml:lang="nl-NL">Wim maakte een
grote bocht en ging weer achter hen aan.</p>
<p class="western2" xml:lang="nl-NL">‘<span class="c1">Die idioot stevent weer recht op ons af,’ schreeuwde
Mark.</span></p>
<p class="western3" xml:lang="nl-NL">Op hetzelfde
moment als de keer ervoor gooide Erik het stuur om, maar nu naar
bakboordzijde. Wim had er vermoedelijk op gerekend dat Erik weer
naar stuurboordzijde zou uitwijken, want hij had een bocht gemaakt,
in de hoop de rechterflank van de Sira volop te rammen. Een massa
kielwater kwam als een grote waterval op het dek. Erik ging nog
dichter bij de kust varen. Voor hem waren twee speedboten
spelletjes aan het doen. Ze voeren in een hoog tempo om elkaar heen
waarbij het kielwater metershoog de lucht inspoot.</p>
<p class="western3" xml:lang="nl-NL">Mark voelde een
kriebel van nervositeit in zijn maag opkomen. ‘Jeminee,’ zei hij
bezorgd. ‘Wat krijgen we nu? Die speedboten komen recht op ons af
en Wim zit ons aan de achterkant op te jagen. Is het de bedoeling
dat wij als broodbeleg moeten fungeren?’</p>
<p class="western2" xml:lang="nl-NL">‘<span class="c1">Rustig maar,’ zei Erik sussend. ‘Speedboten halen wel vaker
kunstjes uit. Als ze vlakbij je zijn gooien ze het stuur om, maken
een ererondje, lachen hard omdat ze je aan het schrikken hebben
gemaakt en gaan er weer vandoor. Hemel Mark, kijk niet zo benauwd.
Zolang als ik me kan herinneren heb ik al een boot gehad. Toen ik
vijftien was kreeg ik van mijn vader voor het eerst een speedboot,
weliswaar een tweedehands, maar ik had er wel een. Samen met
vrienden haalde ik ook allerlei toeren uit maar we waren wel zo
pienter om nergens tegenaan te knallen, want dan waren we ons
speelgoedje kwijt. Dus over die speedboten hoef je je echt geen
zorgen te maken.’</span></p>
<p class="western2" xml:lang="nl-NL">‘<span class="c1">Ik wilde dat ik jouw onwrikbare zelfvertrouwen en nuchterheid
bezat,’ zei Mark terwijl hij nerveus op zijn duim
kauwde.</span></p>
<p class="western2" xml:lang="nl-NL">‘<span class="c1">Nou over beide eigenschappen beschik jij ook, hoor, want
anders was je nooit op Baloreas beland.’</span></p>
<p class="western3" xml:lang="nl-NL">Toen de
speedboten met een noodgang op hen afkwamen keek Mark naar Eriks
gezicht, maar daar viel geen enkele ongerustheid op te bespeuren.
Onverstoorbaar keek hij naar de rap naderende boten. Mark keek
achter zich. De Rita was een stuk dichterbij dan de speedboten,
maar die waren veel sneller. Ze zouden toch niet door een stelletje
macho’s en een gek doodgedrukt worden? Hij merkte dat Erik recht
vooruit bleef varen, erop vertrouwend dat de speedboten wel om hem
heengingen. Het zou natuurlijk ook stom zijn als ze het niet deden.
De speedboten zouden meer schade oplopen dan Eriks boot.</p>
<p class="western3" xml:lang="nl-NL">Mark draaide
zijn nek er bijna af door met toenemende ontsteltenis steeds van
voren naar achteren te kijken. ‘Dit gaat mis, Erik,’ riep hij
hard.</p>
<p class="western3" xml:lang="nl-NL">Erik reageerde
met een licht schouderophalen, wat Mark des duivels maakte. Zag hij
het gevaar dan niet? ‘Potverdorie vent, wat ben je aan het doen?
Doe iets, verdomme. Gooi het roer om en ga de zee verder op.’</p>
<p class="western3" xml:lang="nl-NL">Erik keek hem
even vluchtig aan en schudde toen zijn hoofd.</p>
<p class="western3" xml:lang="nl-NL">Erik moest wel
stalen zenuwen hebben, dacht Mark. Hij liet zich kennelijk door
niets van de wijs brengen. Handenwringend keek hij naar de
naderende boten.</p>
<p class="western3" xml:lang="nl-NL">Twee speedboten
vlogen aan weerskanten van de Sira langs. De mannen staken een hand
op. Zo gauw de boten hen voorbij waren, gaf Erik een ruk aan het
stuur; de boot lag een halve seconde dwars en voer toen richting
horizon. Zowel Erik als Mark keek wat er achter hen gebeurde en ze
zagen dat Wim op het laatste moment een wilde ruk aan het stuur gaf
om de speedboten te ontwijken. Verbijsterd keken ze toe hoe de Rita
in volle vaart tegen de rotsachtige kustwand te pletter sloeg. Ze
hoorden een doffe knal, gevolgd door een klein vuurtje, met vlak
daarop een grote wolk zwarte rook. Toen volkomen stilte. De stilte
duurde niet langer dan een halve minuut, toen explodeerde de Rita
met een oorverdovend lawaai.</p>
<p class="western2" xml:lang="nl-NL">‘<span class="c1">Daar gaat je getuige, tevens moordenaar,’ zei Erik emotieloos.
‘Hij was dus voor crematie,’ voegde hij er sarcastisch aan toe.
‘Kom, we varen verder.’</span></p>
<p class="western3" xml:lang="nl-NL">Toen Mark na
tien minuten nog geen woord had gezegd, zei Erik: ‘Je gaat me toch
niet vertellen dat je medelijden met hem hebt, hè? Want als dat wel
zo is, ga ik met je op de vuist. Die vent heeft verdorie geprobeerd
je voor de tweede keer te vermoorden.’</p>
<p class="western2" xml:lang="nl-NL">‘<span class="c1">Nee. Denk maar niet dat ik een moment met hem te doen heb. Het
was een grote schoft. Ik ben alleen blij dat hij zichzelf de dood
heeft ingejaagd.’</span></p>
<p class="western3" xml:lang="nl-NL">Toen Mark na
ongeveer een kwartier de haven van Silterstad in zicht kreeg,
slaakte hij een diepe zucht van opluchting.</p>
<p class="western2" xml:lang="nl-NL">‘<span class="c1">En nu?’ vroeg Erik.</span></p>
<p class="western2" xml:lang="nl-NL">‘<span class="c1">Ik ga eerst droge kleren in de kajuit aantrekken. Ik heb
altijd een stel kleren bij me in de rugtas. Voor het geval dat. En
het geval dat heeft zich nu voor gedaan.’</span></p>
<p class="western3" xml:lang="nl-NL">Even later kwam
Erik de kajuit ook in. Hij haalde een fles Gaster, een soort
Baloreasaanse whisky uit een kastje, schroefde de dop eraf en gaf
de fles aan Mark. ‘Ik vind dat we wel een slokje mogen drinken op
de goede afloop. Neem jij eerst maar een paar slokken, want je ziet
wat pips,’ grijnsde hij.</p>
<p class="western2" xml:lang="nl-NL">‘<span class="c1">Je hebt een verdienstelijk stukje stuurmanskunst weggegeven,
Erik,’ zei Mark vol ontzag.</span></p>
<p class="western2" xml:lang="nl-NL">‘<span class="c1">Een kwestie van ervaring,’ reageerde Erik laconiek.</span></p>
<p class="western3" xml:lang="nl-NL">Mark nam een
paar fikse teugen, trok een vies gezicht en schoof de fles over
tafel naar Erik. ‘Gadsamme, zulk smerig spul heb ik nog nooit
gedronken.’</p>
<p class="western2" xml:lang="nl-NL">‘<span class="c1">Ach, het went vanzelf wel, als je het maar vaak genoeg
drinkt.’ Erik zette de fles aan de mond en dronk eruit of het water
was. ‘Wat ben je vervolgens van plan?’ vroeg hij toen.</span></p>
<p class="western2" xml:lang="nl-NL">‘<span class="c1">Jou op een exquis diner trakteren en je daarna nog om een
vriendendienst vragen.’</span></p>
<p class="western3" xml:lang="nl-NL">Erik trok zijn
wenkbrauwen op.</p>
<p class="western2" xml:lang="nl-NL">‘<span class="c1">Ik wil je vragen of je me na het diner naar het vliegveld wilt
brengen.’</span></p>
<p class="western3" xml:lang="nl-NL">Erik keek hem
verbluft aan. ‘Waarom in hemelsnaam?’</p>
<p class="western2" xml:lang="nl-NL">‘<span class="c1">Ik heb een afspraak met die twee mannen als het donker
wordt.’</span></p>
<p class="western2" xml:lang="nl-NL">‘<span class="c1">Had je dat niet eerder kunnen zeggen?’</span></p>
<p class="western2" xml:lang="nl-NL">‘<span class="c1">Ik wist niet of ik het zou overleven en dan zou die afspraak
niet meer van belang zijn.’</span></p>
<p class="western2" xml:lang="nl-NL">‘<span class="c1">Denk je nu werkelijk dat dat ding de lucht ingaat?’ Erik tikte
op zijn voorhoofd.</span></p>
<p class="western2" xml:lang="nl-NL">‘<span class="c1">Ik heb het volste vertrouwen in die mannen.’</span></p>
<p class="western3" xml:lang="nl-NL">Erik sloeg zijn
ogen ten hemel. ‘Je moet het zelf weten. Het is jouw leven. Maar je
gebruikt je verstand gewoon niet. Heeft jouw eigenwijsheid je niet
al eerder in de problemen gebracht?’</p>
<p class="western2" xml:lang="nl-NL">‘<span class="c1">Ja, en toch ben ik er nog. Ik wil er niet eens over nadenken
dat er iets mis kan gaan. Als je je hoop verliest, rest er niets
meer.’ Was dit niet een uitspraak van Elja geweest? dacht
hij.</span></p>
<p class="western2" xml:lang="nl-NL">‘<span class="c1">Nou, als je er zo over denkt laten we ons dan maar
voorbereiden op een heerlijk diner en een leuk autoritje,’
verzuchtte Erik. ‘Kennelijk ben jij toch niet op andere gedachten
te brengen.’</span></p>
<p class="western3" xml:lang="nl-NL">32</p>
<p class="western2" xml:lang="nl-NL"><a id="h32"></a> <span class="c1">Mark was blij dat hij het grootste
gedeelte van de vlucht had kunnen slapen. Vertier was er niet in
het ruimteschip. De enige afleiding was een toiletbezoekje en dan
moest hij zich eerst ook nog in allerlei bochten wringen om er te
komen.</span></p>
<p class="western3" xml:lang="nl-NL">Eriks scepsis
dat het schip na een paar minuten in de lucht zou vliegen was
godzijdank niet uitgekomen. Hij vloog nog steeds. Het had Erik
verrast dat De Baller startklaar had gestaan op het oude vliegveld.
Op weg daarheen had hij een paar keer opgemerkt dat het een
vergeefs autoritje was omdat de mannen zich toch niet aan hun woord
zouden houden. ‘Geld inpikken en dan verdwijnen is een veel
voorkomende gewoonte op Baloreas,’ had Erik gezegd. Maar de mannen
hadden er wel gestaan. Erik had gezegd dat hij pas zou vertrekken
als het ruimteschip in de lucht was, voor het geval de mannen hem
bedonderden, zijn geld aannamen en er dan als een speer vandoor
gingen. Alles was echter zo gegaan als de mannen beloofd hadden.
Mark had hun zijn laatste saties gegeven; het waren er meer dan ze
afgesproken hadden. Maar hij besefte dat hij in Nederland niets aan
saties had en de mannen waren er dolgelukkig mee.</p>
<p class="western3" xml:lang="nl-NL">Het
vooruitzicht om weer een normale aardbewoner te worden, vervulde
hem nu niet bepaald met een overweldigende vreugde. Zijn missie om
de echte moordenaar op te sporen was gelukt, maar niet op een
manier die hem blij stemde. Hij had er geen idee van hoe hij zijn
leven verder moest invullen. Het enige wat hij kende was het
politievak, maar bij de politie hoefde hij niet weer aan te
kloppen. Dat wilde hij ook niet meer; zelfs als alle politiemensen
voor hem op de knieën zouden liggen om hun verontschuldiging aan te
bieden voor het feit dat hij ten onrechte beschuldigd was, zou hij
nog weigeren.</p>
<p class="western3" xml:lang="nl-NL">Wat hij wel
wist, was dat hij diep in zijn hart een man was voor een gesettelde
plek in de samenleving. Toen spookte er een tijdlang een reeks
beelden van de afgelopen maanden door zijn hoofd. Hij had veel
angstige momenten gekend en vermoedde dat die voor een nieuwe serie
nachtmerries zouden zorgen als hij weer op aarde was. De beelden
vervaagden en Liane verscheen. Het eerste wat hij zag was haar
lieve glimlach. Hij liet zijn ogen over haar lichaam glijden om
daarna weer naar haar ogen terug te keren. Helderblauwe ogen met
een peilloze diepte die weer als golven over hem heen spoelden. Hij
zag de elegante manier waarop ze zich bewoog. Hij rook haar haar,
haar huid, geuren die in zijn geheugen waren gegrift. En dan was
daar nog haar goddelijke, zachtronde lichaam dat hem weerloos had
gemaakt. Ze was beeldschoon. De mooiste vrouw die hij ooit ontmoet
had. Haar raadselachtige glimlach had hem het hoofd op hol
gebracht. Regelmatig had hij ’s nachts erotische fantasieën over
haar gehad. Hij zou helemaal in de wolken zijn als zou blijken dat
ze zijn gevoelens beantwoordde. Toen hij aan wolken dacht keek hij
door het kleine raam voor zich en zag dat de weidsheid van de aarde
langzaam zichtbaar werd. De zeeën leek zilveren tafelkleden. De
vlucht was tot nu toe zonder hindernissen verlopen. Als hij eerlijk
tegenover zichzelf was, moest hij toegeven dat hij niet had
verwacht het te overleven, maar hij was er nog niet. Er kon bij de
landing nog van alles misgaan. Erik had gelijk gehad door te
stellen dat hij zijn verstand op nul had gezet. Erik was een fijne
vriend geworden. Jammer dat hij hem nooit terug zou zien. ‘Als
jullie ruimteschepen kunnen maken die mij binnen twee uur op aarde
brengen, dan wil ik nog wel een keer een poging ondernemen,’ had
hij gezegd. Hij schrok op uit zijn mijmeringen door de stem van
Herkens die hard snerpte, en die hem veilig moest binnenloodsen.
Daarvoor had hij al een paar keer contact gehad, maar meer dan
geruis en gemompel was er niet te horen. Wel had hij de indruk dat
hij te verstaan was.</p>
<p class="western2" xml:lang="nl-NL">‘<span class="c1">Ben je wakker, Mark?’</span></p>
<p class="western2" xml:lang="nl-NL">‘<span class="c1">Klaarwakker,’ riep hij luid en opgewekt. Eindelijk een helder
contact met de aarde.</span></p>
<p class="western2" xml:lang="nl-NL">‘<span class="c1">Oké. Voer de juiste handelingen uit.’</span></p>
<p class="western2" xml:lang="nl-NL">‘<span class="c1">Sorry Herkens, maar het is een behoorlijke tijd geleden dat ik
die heb uitgevoerd. Wil je het nog even herhalen?’</span></p>
<p class="western3" xml:lang="nl-NL">Mark luisterde
geconcentreerd naar Herkens’ uitleg.</p>
<p class="western2" xml:lang="nl-NL">‘<span class="c1">Gesp je heel goed vast, want ik kan je geen zachte landing
garanderen,’ zei Herkens toen.</span></p>
<p class="western3" xml:lang="nl-NL">Mark sloot zijn
ogen en opende ze pas weer toen hij gebonk onder zich vernam. Het
schip gleed nog een stuk door en kwam toen langzaam tot stilstand.
Mark dankte in stilte dat alles goed was gegaan.</p>
<p class="western2" xml:lang="nl-NL">‘<span class="c1">Kom er maar uit, astronaut,’ hoorde hij de bekende stem van
Weikstra enthousiast roepen.</span></p>
<p class="western3" xml:lang="nl-NL">Mark zette het
trapje vast en ging voorzichtig naar beneden. ‘Bedankt dat je me
weer veilig op aarde hebt teruggebracht, Baller,’ mompelde hij
geëmotioneerd. Hij keek naar de lucht. Natuurlijk parelgrijs. Hij
was weer in Nederland.</p>
<p class="western3" xml:lang="nl-NL">Er kwam een
groepje mensen naar hem toe hollen. De ruimteschipbouwers. Weikstra
won de sprint, maar die was ook verreweg de lichtste. Ze omhelsden
hem en begonnen alle vier door elkaar te praten.</p>
<p class="western2" xml:lang="nl-NL">‘<span class="c1">Ho, ho,’ lachte Mark. ‘Ik zal alles vertellen maar geef me
alsjeblieft een beetje de ruimte.’</span></p>
<p class="western3" xml:lang="nl-NL">Bedremmeld
stapten de mannen achteruit.</p>
<p class="western2" xml:lang="nl-NL">‘<span class="c1">Sorry Mark,’ zei Weikstra, ‘maar we zijn ook zo laaiend
enthousiast dat we je heelhuids terughebben.’</span></p>
<p class="western2" xml:lang="nl-NL">‘<span class="c1">Mij of jullie schip?’ Hij keek de mannen met een ironische
blik aan.</span></p>
<p class="western2" xml:lang="nl-NL">‘<span class="c1">Jou,’ zei Feenstra, een kleine man met een kaal hoofd en
glinsterende oogjes, ‘maar we zijn ook blij dat het schip terug
is.’</span></p>
<p class="western2" xml:lang="nl-NL">‘<span class="c1">Op het juiste punt geland,’ zei Weikstra trots. ‘Op een meter
of honderd na dan, maar dat is eigenlijk precies landen. Dit is
geweldig.’</span></p>
<p class="western2" xml:lang="nl-NL">‘<span class="c1">Waarschijnlijk wel,’ zei Mark onverschillig. Het maakte hem
niet uit hoe dicht hij bij het landingspunt was neergekomen. Hij
rekte zich uit, hief zijn knieën om beurten hoog op en maakte toen
tien diepe kniebuigingen. Daarna maakte hij een paar sprongetjes en
zwaaide vervolgens zijn armen rond. ‘Dit had ik even nodig jongens,
na zolang in dezelfde houding gezeten te hebben.’</span></p>
<p class="western3" xml:lang="nl-NL">De mannen
knikten begrijpend.</p>
<p class="western3" xml:lang="nl-NL">Even later kwam
er een zwarte auto aanrijden die bij de mannen stopte.</p>
<p class="western2" xml:lang="nl-NL">‘<span class="c1">Kom,’ zei Weikstra, die Mark bij de arm nam. ‘Je wordt naar
een hotel gebracht waar een stroom verslaggevers ongeduldig op je
zit te wachten.’</span></p>
<p class="western2" xml:lang="nl-NL">‘<span class="c1">Nee hè?’ kreunde Mark. ‘Voorlopig wil ik alleen maar
rust.’</span></p>
<p class="western2" xml:lang="nl-NL">‘<span class="c1">Na de persconferentie krijg je alle rust van de wereld. Even
door de zure appel heen bijten,’ zei Weikstra opgeruimd terwijl hij
hem op de schouder sloeg.</span></p>
<p class="western2" xml:lang="nl-NL">‘<span class="c1">Hoe kan het in godsnaam dat daar al persmuskieten zijn?’
verwonderde Mark zich.</span></p>
<p class="western3" xml:lang="nl-NL">Weikstra kuchte
even. ‘Eh… we hebben de eerste keer dat we contact hadden en wisten
dat je op de terugweg was, hier en daar wat mensen ingelicht.
Hoewel wij je goed konden verstaan merkten we wel dat wij niet
doorkwamen. Tot ongeveer een half uur geleden dan.’</p>
<p class="western2" xml:lang="nl-NL">‘<span class="c1">Halen jullie je ruimtevaarders altijd met een limo op als ze
terugkomen?’ glimlachte Mark toen hij in de comfortabele wagen
zat.</span></p>
<p class="western2" xml:lang="nl-NL">‘<span class="c1">Zoals je weet ben jij de eerste en voor een primeur wordt
altijd iets bijzonders gedaan,’ glom Weikstra.</span></p>
<p class="western3" xml:lang="nl-NL">Mark besloot om
alles maar gelaten over zich heen te laten komen. Toen de limousine
voor het hotel stopte, werd die gelijk omsingeld door een meute
mensen. De mensen stonden zo stijf tegen de wagen aan dat de
portiers niet open konden. De chauffeur claxonneerde indringend
waardoor de mensen geschrokken achteruit stapten.</p>
<p class="western3" xml:lang="nl-NL">Mark was
stomverbaasd toen de mensen hard begonnen te klappen toen hij
uitstapte. Het zag er zwart van de mensen. Die waren toch zeker
niet voor hem gekomen? Toen een vrouw een gil slaakte, draaide hij
zich automatisch om. Er kwam een glimlach op zijn gezicht toen hij
Elja herkende. Hij snelde op haar af en omhelsde haar. ‘Goh Elja,
wat geweldig dat jullie hier zijn. De rest had wel weg mogen
blijven.’ Toen omhelsde hij Jacob. ‘Wie is er eigenlijk
verantwoordelijk voor deze grootse ontvangst?’ vroeg Mark.</p>
<p class="western3" xml:lang="nl-NL">Jacob haalde
zijn schouders op. ‘Geen idee. We zagen het vanmiddag op de
televisie. Dat wil zeggen dat de omroepster aankondigde dat er voor
het eerst een Nederlands ruimteschip met een ruimtevaarder om een
uur of acht in de buurt van Schiphol zou landen.’</p>
<p class="western2" xml:lang="nl-NL">‘<span class="c1">We hadden eerst niet door dat het om jou ging,’ zei Elja met
glimmende ogen, maar toen jouw naam genoemd werd zijn we hier
direct heengevlogen, nee gereden, jij hebt gevlogen. Ik zie je zo
in het hotel,’ zei ze. ‘We willen het verhaal uit de eerste hand
horen en we verwachten dat je na afloop met ons mee naar huis
gaat.’</span></p>
<p class="western3" xml:lang="nl-NL">Mark meende uit
een ooghoek te zien dat zijn moeder zich door de menigte in zijn
richting wurmde. Hij deed alsof hij het niet merkte en liep weer
naar de mannen toe. Het was niet aardig van hem, maar zij was ook
niet aardig geweest. Er waren verscheidene mensen die zijn naam
scandeerden. Hij keek niet om, maar stak vriendelijk een hand op
als iemand hem riep.</p>
<p class="western3" xml:lang="nl-NL">Het liefst was
hij weggerend. Bah, wat had hij een hekel aan zo’n heisa. Hij zag
dat sommigen de Nederlandse vlag bij zich hadden, anderen hadden
spandoeken. Mark las op één: Welkom thuis, Weegers. Het leek wel
alsof hij Olympisch kampioen was geworden.</p>
<p class="western2" xml:lang="nl-NL">‘<span class="c1">Wie heeft die mensenmassa opgetrommeld?’ vroeg Mark humeurig
terwijl hij zich omdraaide.</span></p>
<p class="western2" xml:lang="nl-NL">‘<span class="c1">Toen we er vrijwel van overtuigd waren dat je veilig zou
landen, heeft Weikstra de televisie ingelicht,’ antwoordde Herkens
verheugd.</span></p>
<p class="western2" xml:lang="nl-NL">‘<span class="c1">We worden wereldberoemd,’ glunderde Weikstra.</span></p>
<p class="western3" xml:lang="nl-NL">Mark vroeg zich
cynisch af of de mensen een kaartje bij de receptie moesten kopen
om het Weegersverhaal te mogen horen.</p>
<p class="western3" xml:lang="nl-NL">Een dikke man
met borstelige grijze wenkbrauwen en een paar plukjes grijs boven
zijn oren kwam met een brede glimlach op Mark af. In de borstzak
van zijn grijze kostuum pronkte een rode roos. ‘Welkom, meneer
Weegers. We zijn zeer vereerd met uw bezoek. Ik ben de directeur
van dit hotel. U heeft een geweldige prestatie verricht.’</p>
<p class="western3" xml:lang="nl-NL">Druk pratend
deed de man een deur open en liet Mark voorgaan. Hij kwam in een
zaal vol rijen stoelen met rode pluchen zittingen. Langs de muren
waren gigantische planten neergezet. Achterin waren een paar tafels
aan elkaar geschoven waarop een hele batterij microfoons stond en
twee cameramensen waren bezig de juiste positie te zoeken. De
directeur gaf hem een licht duwtje in de rug. ‘Als u zo vriendelijk
wilt zijn om in het midden achter de tafels te gaan zitten, meneer
Weegers.’</p>
<p class="western3" xml:lang="nl-NL">Het had weinig
zin om nu nog tegen te stribbelen, dacht Mark spijtig. Hij had
gelijk moeten weigeren om met de limo mee te gaan. Maar alles was
zo ontzaglijk snel gegaan dat hij amper tijd had gekregen om na te
denken. Wat was er in korte tijd veel geregeld. Onvoorstelbaar. De
zaal stroomde vol en de mensen haastten zich om vooraan een
plaatsje te veroveren vanwaar ze hem ongegeneerd konden aangapen.
Het lijkt wel alsof ik de mens van de ondergang heb gered, dacht
hij cynisch. Hij had alleen maar een reisje naar Baloreas
gemaakt.</p>
<p class="western3" xml:lang="nl-NL">Opeens
ontwaarde hij Reeman tussen de binnenkomers. Hij verliet zijn
plaats en stapte glimlachend op hem af.</p>
<p class="western2" xml:lang="nl-NL">‘<span class="c1">Welkom aan boord, Mark,’ zei Reeman welgemeend.</span></p>
<p class="western3" xml:lang="nl-NL">Hij drukte Mark
hartelijk de hand. ‘Jongen, jongen, wat heb jij wel allemaal niet
gedaan?’</p>
<p class="western2" xml:lang="nl-NL">‘<span class="c1">Een heel verhaal, Reeman.’</span></p>
<p class="western2" xml:lang="nl-NL">‘<span class="c1">Ik ben blij dat je weer veilig terug bent.’</span></p>
<p class="western2" xml:lang="nl-NL">‘<span class="c1">Ik ook.’</span></p>
<p class="western2" xml:lang="nl-NL">‘<span class="c1">Heb je onderdak, want anders…’</span></p>
<p class="western2" xml:lang="nl-NL">‘<span class="c1">Ja hoor, vrienden hebben me uitgenodigd. Maar ga ergens
zitten, anders is er straks geen plaatsje meer vrij.’</span></p>
<p class="western2" xml:lang="nl-NL">‘<span class="c1">Ja. Ik ben zeer benieuwd wat je allemaal te vertellen hebt.’
Reeman gaf hem nog een kneepje in zijn hand voordat hij op zoek
ging naar een stoel.</span></p>
<p class="western3" xml:lang="nl-NL">Mark keek naar
de mannen naast hem die alle vier strak in het pak zaten. Bij hen
vergeleken zag hij er nogal slonzig uit in zijn spijkerbroek,
afgetrapte sportschoenen en vaalblauw poloshirt waarvan de kraag
rafelig was. Zijn haar was te lang en onverzorgd, evenals zijn
baard en snor, want hij had op Baloreas maar één keer de kapper
bezocht. Nou ja, het maakt ook niet uit wat een held aan heeft, die
wordt toch op handen gedragen, dacht hij.</p>
<p class="western3" xml:lang="nl-NL">Toen iedereen
zat en de deur was gesloten, nam de directeur van het hotel het
woord. ‘Dames en heren, hartelijk welkom. Vandaag is het een
gedenkwaardige dag voor Nederland. Verantwoordelijk voor deze
bijzondere dag is het illustere gezelschap dat u achter mij ziet.
Wie mag ik als eerste het woord geven?’ De directeur draaide zich
met een brede glimlach om naar de tafel.</p>
<p class="western3" xml:lang="nl-NL">Weikstra stak
zijn hand op en gelijk werden de microfoons naar hem toegeschoven.
Weikstra stelde de andere mannen voor en zei toen: ‘Wij zijn er
trots op dat wij een planeet hebben ontdekt die nog niet door
iemand anders is ontdekt.’</p>
<p class="western3" xml:lang="nl-NL">Weikstra ging
verder met te vertellen dat ze al jaren bezig waren ruimteschepen
te ontwikkelen en dat dit in het grootste geheim was gebeurd.
‘Eigenlijk is het geen ruimteschip dat we gemaakt hebben maar meer
een kruising tussen een straaljager en een ruimteschip en dan in
minivorm. De heer Weegers is overigens niet de eerste persoon die
naar de planeet Baloreas is gegaan. In ruim een jaar zijn er zes
mensen heen gegaan. Weegers is wel de eerste die teruggekomen is
en…’</p>
<p class="western3" xml:lang="nl-NL">Er ging een
journalist staan die riep: ‘Ik zou graag van hem zelf horen hoe dat
is gegaan.’</p>
<p class="western3" xml:lang="nl-NL">Weikstra keek
Mark vragend aan.</p>
<p class="western3" xml:lang="nl-NL">Mark
knikte.</p>
<p class="western2" xml:lang="nl-NL">‘<span class="c1">Ik ben niet van plan om een heel lang verhaal te houden,’
begon hij gedecideerd, ‘maar ik ben wel bereid om een paar vragen
te beantwoorden. Het liefst zou ik direct naar huis gaan, maar ik
begrijp dat u ontzettend nieuwsgierig bent geworden naar een
planeet die behalve bij een paar mensen, verder bij niemand bekend
was.’</span></p>
<p class="western2" xml:lang="nl-NL">‘<span class="c1">Hoe hoorde u ervan?’ was de eerste vraag.</span></p>
<p class="western3" xml:lang="nl-NL">Gelijk zat hij
in een moeilijk parket, besefte hij. ‘Toevallig trof ik een van de
heren bij een kennis. We kwamen in gesprek en daarbij vertelde ik
over mijn bijzondere interesse voor de ruimtevaart. Zo is het
eigenlijk begonnen.’ Hij realiseerde zich dat het een nietszeggend
antwoord was, en journalisten waren niet dom, die gingen daar vast
dieper op in. Toen dat inderdaad gebeurde, zei hij dat hij
ontzettend vermoeid was en dat ze dit beter allemaal aan de
technische mensen konden vragen en dat hij hier zat om over
Baloreas te praten.</p>
<p class="western2" xml:lang="nl-NL">‘<span class="c1">Wat zijn de grootste verschillen tussen de aarde en Baroleas?’
was de volgende vraag.</span></p>
<p class="western2" xml:lang="nl-NL">‘<span class="c1">Baloreas,’ corrigeerde Mark. Toen hij de grootste verschillen
en de overeenkomsten had verteld, ging hij over op de hachelijke
avonturen die hij had beleefd. De mensen hingen ademloos aan zijn
lippen. Het was een poosje stil na zijn verhaal alsof iedereen
alles even moest laten bezinken. Toen vroeg iemand: ‘Wat ging er
door u heen toen u weer op aarde was?’</span></p>
<p class="western2" xml:lang="nl-NL">‘<span class="c1">Tja, dat weet ik eigenlijk niet. Ik had er eigenlijk geen
bijzondere gedachten bij, maar ik had wel een razende honger. Ruim
vijftig uur heb ik op vloeibaar voedsel geleefd.’</span></p>
<p class="western3" xml:lang="nl-NL">De directeur
kwam naar hem toegesneld en vroeg fluisterend in zijn oor wat hij
hem mocht brengen. Hij deed het zo geheimzinnig dat het wel leek of
hij een staatsgeheim onthulde.</p>
<p class="western2" xml:lang="nl-NL">‘<span class="c1">Alles is prima,’ antwoordde Mark.</span></p>
<p class="western2" xml:lang="nl-NL">‘<span class="c1">Het was zeker wel een jongensdroom?’ vroeg iemand.</span></p>
<p class="western2" xml:lang="nl-NL">‘<span class="c1">Absoluut niet. Als je een paar keer oog in oog met de dood
hebt gestaan, is er van een jongensdroom geen sprake. Je wilt maar
één ding en dat is overleven. Maar ik begrijp dat u dat niet
bedoelt. Ik voel me wel een bevoorrecht mens dat ik een heel andere
wereld op een onbekende planeet heb mogen aanschouwen. Het is
uiteraard een unieke ervaring.’</span></p>
<p class="western3" xml:lang="nl-NL">Er werden twee
broodjes kroket voor Mark neergezet. Nog nooit eerder had hij zo
snel een bestelling geserveerd gekregen.</p>
<p class="western3" xml:lang="nl-NL">Een man in het
publiek riep: ‘Mag ik een impertinente vraag stellen?’</p>
<p class="western2" xml:lang="nl-NL">‘<span class="c1">Jawel hoor.’ Mark schoof zijn bord wat opzij.</span></p>
<p class="western2" xml:lang="nl-NL">‘<span class="c1">Moest u betalen voor die reis of werd u betaald zoals
Amerikaanse ruimtevaarders?’</span></p>
<p class="western3" xml:lang="nl-NL">Mark draaide
zijn hoofd om naar Weikstra die naast hem zat en vroeg met gedempte
stem: ‘Kan ik dat vertellen?’</p>
<p class="western2" xml:lang="nl-NL">‘<span class="c1">Liever niet,’ zei die achter zijn hand.</span></p>
<p class="western2" xml:lang="nl-NL">‘<span class="c1">Suggereert u hiermee dat u ook graag zo’n reis zou willen
maken?’ vroeg Mark.</span></p>
<p class="western2" xml:lang="nl-NL">‘<span class="c1">Dat ligt eraan hoe dik ik ervoor word betaald,’ lachte de
man.</span></p>
<p class="western2" xml:lang="nl-NL">‘<span class="c1">Niet dik, dat kan ik u wel verzekeren. U moet Nederland niet
vergelijken met Amerika. De ruimtevaart staat hier nog maar in de
kinderschoenen.’</span></p>
<p class="western3" xml:lang="nl-NL">Mark was blij
dat de man tevreden leek met zijn antwoord.</p>
<p class="western3" xml:lang="nl-NL">Toen vroeg
iemand hem: ‘Hoe is het idee ontstaan om een ruimteschip te
maken?’</p>
<p class="western2" xml:lang="nl-NL">‘<span class="c1">Daarvoor wil ik graag het woord geven aan de heer
Herkens.’</span></p>
<p class="western3" xml:lang="nl-NL">Toen Herkens
begon te vertellen, boog Mark zich over zijn bord en begon met
smaak te eten. Nu pas merkte hij hoeveel honger hij had. Met een
half oor luisterde hij naar de uiteenzetting van Herkens terwijl
hij de zaal in keek. Zijn adem stokte even toen hij Harry Zaanstra
ontdekte. Harry stak een duim naar hem op. Mark knikte alleen.
Verrek, naast hem zat Wiechers. Toen ze oogcontact hadden,
glimlachte hij breed. Mark glimlachte flauwtjes terug. Verdorie,
dacht hij toen geschrokken, Ingrid zal toch niet de euvele moed
gehad hebben om hier binnen te komen banjeren alsof er niets
gebeurd was? Het was een astrante meid die er geen been in zou zien
om hier ook te komen nu hij bekendheid genoot. De relatie met Tom
Senders was natuurlijk allang voorbij. Hij speurde de zaal af, en
als hij haar ontdekte, zou hij de directeur vragen om haar te
verwijderen. Ingrid zag hij niet, maar Westers wel. Waar haalde die
verdraaide oetlul het gore lef vandaan om hier te komen? Hij had
zijn handen in de zakken gestoken van een flodderig, blauw kostuum
en zijn voeten zover mogelijk voor zich uitgestrekt. In Marks ogen
zag de gekunstelde ongedwongenheid van zijn houding eruit als een
poging om zijn woede en misschien zijn bezorgdheid te verbloemen.
Zijn blik was op de grond gericht alsof hij zich verveelde. Nou, ik
zal er straks voor zorgen dat je heel scherp wordt, Westers, nam
hij zich grimmig voor.</p>
<p class="western3" xml:lang="nl-NL">Een jonge vrouw
met kort donker haar ging staan en vroeg of er behalve zijn
voorliefde voor de ruimtevaart er nog een reden was waarom hij
besloten had naar Baloreas te gaan. Ze sprak de naam van de planeet
zonder haperen uit. Hij gaf in het kort weer wat er was
voorgevallen en hoe hij erbij gelapt was en dat hij er vrij zeker
van was dat de werkelijke moordenaar naar Baloreas was vertrokken.
En dat dit eigenlijk de voornaamste reden was dat hij er ook heen
was gegaan. Hij wilde de moordenaar ontmaskeren. Toen hij eraan
toevoegde dat de politie niet in staat bleek te zijn de ware
schuldige te vinden en dat hij er daarom zelf wel achteraan moest
om zijn naam te zuiveren, klonk er geroezemoes in de zaal. De jonge
vrouw glimlachte even naar hem en vervolgde serieus: ‘Als de
politie de zaak heropent en goed afwikkelt, is voor u dan de kous
af? Ik bedoel of u dan het gevoel heeft dat u in ere bent
hersteld.’</p>
<p class="western2" xml:lang="nl-NL">‘<span class="c1">Nee, daarvoor heeft men mij teveel schade berokkend. Deze
rechterlijke dwaling zal altijd een litteken op m’n ziel
blijven.’</span></p>
<p class="western3" xml:lang="nl-NL">Terwijl hij
Westers als een incapabele man afschilderde, hield hij zijn blik de
hele tijd strak op hem gericht. Hoewel hij zijn naam niet eenmaal
noemde, was het voor iedereen wel duidelijk wie hij bedoelde.</p>
<p class="western3" xml:lang="nl-NL">Westers kneep
voortdurend met een hand in de stof van zijn broekspijp terwijl hij
met zijn kleine tanden probeerde het vel van zijn lippen eraf te
bijten. Hij leek op knappen te staan. Mark had het gevoel dat
Westers hem naar de strot gevlogen was als ze alleen waren geweest.
Zijn loerende ogen waren die van een getergd roofdier dat op het
juiste moment wachtte om hem te verscheuren. Mark vond zijn houding
onbegrijpelijk. Kon het hem dan niets schelen wat er werkelijk was
gebeurd? Was hij alleen maar in zijn eigen hachje geïnteresseerd en
lapte hij rechtvaardigheid aan zijn laars? Waarom was hij hier in
vredesnaam?</p>
<p class="western2" xml:lang="nl-NL">‘<span class="c1">Hoe komt het dat de verdenking niet op een van de andere
politiemannen is gevallen?’ vroeg de jonge vrouw
vervolgens.</span></p>
<p class="western2" xml:lang="nl-NL">‘<span class="c1">Mijn collega’s stonden boven verdenking.’</span></p>
<p class="western2" xml:lang="nl-NL">‘<span class="c1">U niet?’</span></p>
<p class="western2" xml:lang="nl-NL">‘<span class="c1">Nee. Vreemd, hè? Terwijl ik nota bene bewusteloos op de grond
lag toen er werd geschoten. U merkt dat er zeer zorgvuldig
onderzoek is gedaan.’</span></p>
<p class="western3" xml:lang="nl-NL">Er klonk
afkeurend gemompel in de zaal.</p>
<p class="western3" xml:lang="nl-NL">Toen iemand
vroeg of hij nog wat meer over het leven op Baloreas wilde
uitweiden, begon hij over de bijzondere vissen. Hij zag dat Westers
blij was dat er een ander onderwerp aan de orde kwam, want de
spanning scheen als een zak aardappels waarvan de bodem was
gescheurd uit hem weg te zakken. Westers heeft een groot dilemma,
dacht Mark. Zit hij na te denken hoe hij de zaak nog enigszins
recht kan breien of zal hij zich uit zijn functie laten ontheffen?
Dat laatste waarschijnlijk niet. Dat kost hem te veel geld.</p>
<p class="western3" xml:lang="nl-NL">Mark besloot
zijn verhaal met nogmaals te zeggen dat hij een hoge tol heeft
moeten betalen voor iets waar hij part noch deel aan had en dat hij
van dat onrecht nooit los zou komen. Hij bedankte de aanwezigen
beleefd voor hun belangstelling en zei dat hij nu graag naar huis
wilde. Hij was blij toen de zaal begon leeg te stromen. Westers was
als een van de eersten verdwenen. Ik krijg je nog wel, mannetje,
dacht Mark verbeten.</p>
<p class="western3" xml:lang="nl-NL">Zijn ouders
kwamen aarzelend naar hem toe.</p>
<p class="western2" xml:lang="nl-NL">‘<span class="c1">Fijn, dat je heelhuids terug bent gekomen, jongen,’ zei zijn
moeder.</span></p>
<p class="western2" xml:lang="nl-NL">‘<span class="c1">Hallo vader en moeder,’ zei hij neutraal.</span></p>
<p class="western3" xml:lang="nl-NL">Zijn vader zei
geen stom woord en keek hem alleen maar onderzoekend aan.</p>
<p class="western3" xml:lang="nl-NL">Mark keek naar
Elja en Jacob die op een afstandje bescheiden stonden te wachten.
Zijn ogen lichtten op toen hij Liane gewaar werd. Met een verlegen
glimlachje stond ze half verscholen achter Jacob en Elja. Met een
blij gemoed liep hij op haar af. ‘Liane wat een geweldige
verrassing dat jij hier bent. Weet je dat ik elke dag aan je
gedacht heb?’ zei hij wat beschaamd.</p>
<p class="western2" xml:lang="nl-NL">‘<span class="c1">Ik ook aan jou,’ zei ze zacht terwijl ze hem aankeek met haar
prachtige ogen, waarin tranen blonken. Hij legde zijn handen om
haar gezicht en kuste haar teder. Toen ze zijn kus beantwoordde,
kuste hij haar vol overgave. Toen iemand hem op de schouder tikte,
ontwaakte hij uit zijn droom.</span></p>
<p class="western2" xml:lang="nl-NL">‘<span class="c1">Wil je hier blijven smelten of zet je de romance liever bij
ons thuis voort?’ grinnikte Jacob. Toen hij Liane had losgelaten,
kwam Reeman naar hem toen en vroeg of hij hem een lift kon geven.
‘Niet nodig, Reeman. Ik rij met vrienden mee, maar bedankt voor het
aanbod. Ik zie je nog wel.’</span></p>
<p class="western3" xml:lang="nl-NL">Daarna kwamen
er vier journalisten op hem af. Alle vier wilden ze een exclusief
verhaal over hem schrijven.</p>
<p class="western2" xml:lang="nl-NL">‘<span class="c1">Later misschien,’ antwoordde Mark wrevelig terwijl hij zich
van hen afwendde. De vrouw die hem verscheidene vragen had gesteld
kwam nu naar hem toe lopen. Ook zij wilde graag zijn verhaal horen.
Omdat Mark haar wel aardig vond zei hij dat ze hem maar een keer
moest bellen. Gelijk vroeg ze naar zijn telefoonnummer.</span></p>
<p class="western2" xml:lang="nl-NL">‘<span class="c1">Dat heb ik nog niet.’ Hij glimlachte verontschuldigend. Toen
hij zag dat Jacob op zichzelf wees, gaf hij diens nummer door. Aan
het stralende gezicht van de vrouw te zien, had hij haar een groot
plezier gedaan. Voor welk blad ze schreef wist hij niet, maar dat
maakte hem ook niets uit.</span></p>
<p class="western3" xml:lang="nl-NL">Daarna gaf hij
het ruimteteam een hand en liep toen haastig naar Elja, Jacob en
Liane. Met zijn armen om de schouders van beide vrouwen geslagen
verliet hij de zaal.</p>
<p class="western2" xml:lang="nl-NL">‘<span class="c1">Hoe voel je je nu?’ vroeg Jacob toen ze buiten
waren.</span></p>
<p class="western2" xml:lang="nl-NL">‘<span class="c1">Opgelucht. Het is de reis waard geweest.’</span></p>
<p class="western2" xml:lang="nl-NL">‘<span class="c1">Geen wraakgevoelens meer?’</span></p>
<p class="western2" xml:lang="nl-NL">‘<span class="c1">Een paar, maar de meeste heb ik op Baloreas achtergelaten. Op
het moment voel ik me bevrijd van alle zorgen. Wat de toekomst
brengt moet ik afwachten.’</span></p>
<p class="western3" xml:lang="nl-NL">Mark kreeg een
wee gevoel in zijn maag toen hij zag dat Liane hem met twinkelende
ogen verliefd aankeek.</p>
</body>
</html>
