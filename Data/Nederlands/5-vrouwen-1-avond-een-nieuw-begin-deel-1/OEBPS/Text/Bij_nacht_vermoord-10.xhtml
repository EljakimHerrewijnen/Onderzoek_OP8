<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bij_nacht_vermoord-10</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="Bij_nacht_vermoord" xml:lang="nl-NL" xmlns:xml="http://www.w3.org/XML/1998/namespace">
  <div class="Basistekstkader">
    <p class="hoofdstukcijfer">10</p>

    <p class="plat-initiaal"><span class="_idGenDropcap-1">D</span>e paniek wilde toeslaan. Ze nestelde zich in haar onderbuik, kroop omhoog naar haar keel. Ze bracht haar handen onbedaarlijk aan het trillen, tot ze een vuist maakte.</p>

    <p class="plat-inspring">Het wilde haar verzwelgen op het moment dat ze zich een weg door Mira’s huis baande, toen ze de kapotte traceerarmband op de vloer van het kantoor vond.</p>

    <p class="plat-inspring">‘Hij heeft lasergereedschap gebruikt.’ Haar stem was vast en koel terwijl ze de armband in een zak sealde. ‘Hij verwachtte dat ze er een om zou hebben en heeft gereedschap meegenomen om het te verwijderen.’</p>

    <p class="plat-inspring">‘De medisch technici nemen de bewakers mee naar het bureau. De twee die buiten stonden zijn alleen verdoofd. Maar een van de binnenploeg is er slecht aan toe.’ Feeney hurkte naast haar neer. ‘Het ziet ernaar uit dat Palmer aan de achterzijde het pand is binnengekomen en het beveiligingssysteem op deskundige wijze heeft uitgeschakeld. Eén bewaker heeft hij in de keuken neergehaald. Hij heeft een stunner gebruikt om hem snel en geruisloos op de grond te krijgen. Zo te zien aan de woonkamer, heeft de tweede hem meer last bezorgd. Ze zijn elkaar daar te lijf gegaan. Als ze de deur dicht had en aan het werk was, heeft ze waarschijnlijk niets gehoord. De kamer is geluiddicht.’</p>

    <p class="plat-inspring">‘Dus hij schakelt vier ervaren beveiligers uit, walst naar binnen, ontmantelt haar armband en walst zo met haar naar buiten. We hebben hem onderschat, Feeney.’ Daarover zou ze zich voor eeuwig schuldig voelen. ‘Hij is niet wat ’ie was toen ik hem de vorige keer te pakken kreeg. Hij heeft zich bijgeschoold, is in topvorm. Hij heeft goed gebruikgemaakt van die drie jaar achter de tralies.’</p>

    <p class="plat-inspring">‘Zij weet hoe zijn brein werkt.’ Feeney legde zijn hand op haar schouder. ‘Mira weet hoe ze moet omgaan met dit soort kerels. Die kennis zal ze inzetten. Ze zal haar hoofd koel houden en er gebruik van maken.’</p>

    <p class="plat-inspring">‘Niemand weet hoe zijn brein dit keer werkt. Dat ik aannam dat ik het wist, was juist een deel van het probleem. Ik heb het verkloot, Feeney, en daar moet Mira nu voor boeten.’</p>

    <p class="plat-inspring">‘Je hebt het mis. Je verkloot het alleen maar als je zo gaat denken.’</p>

    <p class="plat-inspring">‘Ik dacht dat hij misschien Roarke als lokaas zou gebruiken. Want als hij mij goed had bestudeerd, zou hij weten dat hij mij daar het hardst mee kan raken.’ Ze probeerde haar ademhaling onder controle te krijgen terwijl ze opstond. ‘Maar hij kent me beter dan ik dacht. Hij weet dat ik om Mira geef.’</p>

    <p class="plat-inspring">‘En hij gaat ervan uit dat je hiervan ondersteboven raakt. Laat je dat toe?’</p>

    <p class="plat-inspring">‘Nee.’ Ze ademde nogmaals diep in, ademde weer uit. ‘Nee. Ik heb McNab nodig om nog iets op gang te brengen. Wanneer komen ze aan?’</p>

    <p class="plat-inspring">‘Morgen midden op de dag. Ze hadden wat transpovertraging. De transmissies zitten vol blips. Maar ik hoorde dat hij flink in de financiën is gedoken.’</p>

    <p class="plat-inspring">‘Flits de gegevens die je hebt naar mijn thuisunit. Ik werk vanuit daar verder.’</p>

    <p class="plat-inspring">‘We zullen een tap op je palm'link zetten.’</p>

    <p class="plat-inspring">‘Ja, dat zal hij wel doorhebben, maar doe het toch maar.’ Ze keek Feeney aan. ‘We gaan met de trap.’</p>

    <p class="plat-inspring">‘We krijgen haar wel terug, Dallas.’</p>

    <p class="plat-inspring">‘Reken daar maar op.’ Ze draaide de zak met de armband om in haar hand. ‘Als hij haar wat aandoet, maak ik hem af.’ Ze keek weer op. ‘Ook al ga ik dan over de schreef, ik maak hem af.’</p>

    <p class="plat-inspring">Toen ze naar buiten liep, stond Roarke te wachten. Ze was niet met hem in discussie gegaan toen hij met haar mee was gekomen en was nu dankbaar dat hij haar naar huis kon brengen zodat ze rustig kon nadenken.</p>

    <p class="plat-inspring">‘Feeney gaat me wat gegevens toesturen,’ begon ze terwijl ze in de auto stapte. ‘Financiële overzichten. Dan kun je er sneller uithalen wat je zoekt. De sweepers gaan door Mira’s huis heen, maar hij zal niet veel hebben achtergelaten, als hij al iets heeft achtergelaten. Hoe dan ook, het gaat er toch niet om hem te identificeren. Peabody en McNab zijn morgenmiddag pas terug, dus we werken met wat ze ons toesturen terwijl zij nog onderweg zijn.’</p>

    <p class="plat-inspring">‘Ik heb gekeken naar het beveiligingssysteem. Prima systeem. Hij heeft een geraffineerde bypassunit gebruikt om het alarm te omzeilen. Geen unit waar een willekeurig persoon makkelijk aan kan komen. Ik kan je helpen achterhalen waar hij vandaan komt.’</p>

    <p class="plat-inspring">‘Dat maakt nu toch niet uit. Dat kunnen we later afhandelen. Dat is nog zo’n aanwijzing die hij heeft achtergelaten, om onze tijd te verdoen zonder dat we ook maar een stap verder komen.’</p>

    <p class="plat-inspring">Ze wreef in haar ogen tegen de hoofdpijn. ‘Agenten brengen het voor me in kaart. Een van de buren heeft misschien iets gezien of gehoord. Het heeft geen zin, maar het is routine en wellicht hebben we mazzel.’</p>

    <p class="plat-inspring">Ze deed haar ogen dicht, dwong zichzelf door de angst heen te denken. ‘Ze heeft tot morgen. Middernacht. Dave houdt van traditie en symboliek. Hij wil met mij het nieuwe jaar inluiden en heeft haar nodig om bij mij te komen.’</p>

    <p class="plat-inspring">Haar stem was te kalm, dacht Roarke. Te beheerst. Hij had de zweem van paniek in haar ogen gezien, het verdriet. Hij liet haar beide binnenhouden toen ze thuiskwamen en ze meteen doorliep naar haar kantoor om alle benodigde bestanden op te vragen.</p>

    <p class="plat-inspring">Ze voegde uitgeprinte aanwijzingen toe aan het onderzoeksbord dat ze had opgezet. En toen ze de foto van Mira op het bord verplaatste, trilden haar vingers.</p>

    <p class="plat-inspring">‘Eve.’ Hij pakte haar schouders vast, draaide haar om. ‘Gooi het eruit.’</p>

    <p class="plat-inspring">‘Mag niet. Praat niet tegen me.’</p>

    <p class="plat-inspring">‘Opkroppen helpt niet.’ Zijn grip werd alleen maar steviger toen ze weg probeerde te draaien. ‘Laat gaan. Laat gaan,’ zei hij op een lievere toon. ‘Ik weet wat ze voor je betekent.’</p>

    <p class="plat-inspring">‘Shit.’ Ze sloeg haar armen om hem heen, krulde haar handen om zijn schouders en drukte haar gezicht in zijn nek. ‘Mijn God. Hou me vast. Eventjes maar, hou me vast.’</p>

    <p class="plat-inspring">Haar lichaam schudde, het schudden kwam in hevige golven. Ze huilde niet, maar haar adem haperde terwijl hij haar stevig tegen zich aan hield. ‘Ik wil er niet aan denken wat hij haar misschien aandoet. Als ik daaraan ga denken, word ik gek.’</p>

    <p class="plat-inspring">‘Onthoud dan dat ze sterk is. En slim. Ze weet wat ze moet doen.’</p>

    <p class="plat-inspring">‘Ja.’ Haar 'link gaf aan dat er data binnenkwamen. ‘Dat zullen de financiën zijn.’</p>

    <p class="plat-inspring">‘Ik ga er meteen mee aan de slag.’ Hij wreef over haar rug. ‘Deze ronde wint hij niet.’</p>

    <p class="plat-inspring">‘Precies.’</p>

    <p class="plat">Ze werkte door tot haar hersens en ogen wazig werden, tankte bij met koffie en ging vervolgens door met werken. Net na twee uur ’s middags flitste Feeney haar meer gegevens. Hierdoor wist ze dat hij, Peabody en McNab nog steeds met de zaak bezig waren.</p>

    <p class="plat-inspring">‘Eigenlijk,’ zei Roarke, ‘bevestigt dit alleen wat we al wisten. De rekeningen, de overschrijvingen. Je moet meer zien te vinden. Je moet het van een andere kant bekijken.’ Hij keek op en zag Eve nog net niet omvallen. ‘En je hebt slaap nodig.’</p>

    <p class="plat-inspring">Ze zou met hem in discussie zijn gegaan, maar dat zou tijd hebben gekost. ‘We hebben allebei slaap nodig. Heel even maar. We kunnen de slaapstoel delen. Ik wil in de buurt van deze unit blijven.’</p>

    <p class="plat-inspring">De cafeïne in haar lichaam kon de uitputting niet meer op afstand houden. Ze had haar ogen nog niet dicht of ze viel in een diepe slaap, waarin nachtmerries haar achtervolgden.</p>

    <p class="plat-inspring">Beelden van Mira die in een kooi gevangen zat, vermengden zich met beelden van haarzelf als meisje, opgesloten in een kamer. Angst, pijn en afgrijzen bewoonden beide plekken. Hij zou komen – Palmer, haar vader – om haar pijn te doen omdat hij dat kon. Omdat hij ervan genoot. Omdat ze hem niet kon tegenhouden.</p>

    <p class="plat-inspring">Tot ze hem doodde.</p>

    <p class="plat-inspring">Maar zelfs dan kwam hij terug in haar dromen om het haar allemaal nog een keer aan te doen.</p>

    <p class="plat-inspring">Ze jammerde in haar slaap, kroop dicht tegen Roarke aan.</p>

    <p class="plat-inspring">Door de geur van koffie en eten ontwaakte ze. Ze schoot overeind, knipperde zonder iets te zien in het donker en merkte dat ze alleen in de stoel zat. Ze strompelde de keuken in en zag Roarke net eten uit de AutoChef halen.</p>

    <p class="plat-inspring">‘Je moet eten.’</p>

    <p class="plat-inspring">‘Ja, oké.’ Ze ging eerst voor de koffie. ‘Ik zat te denken aan wat je zei, over het van de andere kant bekijken.’ Ze zat, omdat hij haar op een stoel had gezet en schoof het eten naar binnen omdat het voor haar neus stond. ‘Stel nou dat hij die woning heeft gekocht of gehuurd voordat hij naar New York kwam? Een jaar geleden, twee jaar geleden?’</p>

    <p class="plat-inspring">‘Dat is mogelijk. Ik heb nog steeds geen aanbetalingen gevonden.’</p>

    <p class="plat-inspring">‘Die moeten er zijn. Ergens.’ Ze hoorde haar palm'link afgaan in de andere kamer en stond al op haar benen. ‘Blijf hier, probeer het uit te zoeken.’</p>

    <p class="plat-inspring">‘Goedemorgen, inspecteur. Ik hoop dat je goed geslapen hebt.’</p>

    <p class="plat-inspring">‘Als een roos, Dave.’ Ze hield zich met één hand vast aan het bureaublad.</p>

    <p class="plat-inspring">‘Mooi, want ik wil dat je goed uitgerust bent voor ons afspraakje vanavond. Je hebt, o, even kijken, iets meer dan zestien en een half uur om hier te komen. Ik heb alle vertrouwen in je.’</p>

    <p class="plat-inspring">‘Als je me vertelt waar je bent, kan het afspraakje vervroegd beginnen.’</p>

    <p class="plat-inspring">Hij lachte, duidelijk in zijn nopjes met haar antwoord. ‘En daarmee de pret drukken? Ik dacht het niet. Wij zijn puzzelaars, Dallas. Als jij me rond middernacht hebt gevonden, blijft dokter Mira ongeschonden. De voorwaarde is wel dat je in je eentje naar me toe komt. Ik merk het direct als je ongenode gasten meebrengt, omdat ik een goed beveiligingssysteem heb. Als er feestbedervers komen, sterft de goede dokter direct en wel op akelig pijnlijke wijze. Ik wil met je dansen, Dallas. Met jou alleen. Begrepen?’</p>

    <p class="plat-inspring">‘Het is altijd tussen jou en mij geweest, Dave.’</p>

    <p class="plat-inspring">‘Precies. Kom alleen, om middernacht, dan maken we af waar we drie jaar geleden aan begonnen waren.’</p>

    <p class="plat-inspring">‘Ik weet niet eens of ze nog leeft.’</p>

    <p class="plat-inspring">Hij glimlachte slechts. ‘Je weet evenmin of dat niet zo is.’ En verbrak de verbinding.</p>

    <p class="plat-inspring">‘Weer vanuit een openbare 'link,’ deelde Roarke mee. ‘Havengebied.’</p>

    <p class="plat-inspring">‘Ik moet die locatie weten. Als ik er om twaalf uur niet ben, maakt hij haar af.’ Ze stond op en begon te ijsberen. ‘Hij heeft een pand, met beveiliging. Hij houdt ons niet voor de gek. Hij heeft camera’s, binnen en buiten. Sensors. Hij heeft niet de tijd gehad om dat allemaal in een week op te zetten, dus of het pand was al beveiligd of hij heeft het geregeld onder toeziend oog van de kapelaan.’</p>

    <p class="plat-inspring">‘We kunnen toegang krijgen tot zijn belastingverleden, blauwdrukken, afwijkingen. Dat gaat tijd kosten.’</p>

    <p class="plat-inspring">‘We hebben bijna geen tijd meer. Aan de slag.’</p>

    <p class="plat">Om twee uur kreeg ze bericht dat Peabody en McNab waren geland. Ze vroeg hun de unit naar haar thuiskantoor te brengen. Hij was vlakbij, dacht ze weer, dus geen van hen kon nog tijd verdoen met werken op het hoofdbureau.</p>

    <p class="plat-inspring">Ze waren nog niet binnen of ze begon haar plan van aanpak uit de doeken te doen. ‘McNab, installeer je apparatuur daar maar. Begin met het nagaan van financiën, het doorsluizen of overboeken van geld op naam van de predikant. Of een combinatie van zijn naam en die van Palmer. Peabody, neem contact op met Whitney, vraag om een overzicht van alle privégarages binnen het verdachte gebied. Ik wil uniformen, elke beschikbare agent die je kunt vinden, de straat op om bij alle garages de beveiligingsfilms van de afgelopen week in beslag te nemen.’</p>

    <p class="plat-inspring">‘Allemaal, inspecteur?’</p>

    <p class="plat-inspring">‘Allemaal.’</p>

    <p class="plat-inspring">Ze beende het kantoor van Roarke in. Vanaf zijn reserve-unit vroeg ze gegevens op en flitste die naar het scherm. ‘Ik heb de woningen van Palmers doelwitten in blauw,’ zei ze tegen Roarke. ‘Het gebied loopt van noordelijk Manhattan tot de dichter bevolkte East Side. We moeten ons binnen deze straal van tien straten richten op vrijstaande woningen. Negeer alles wat niet binnen dit profiel past, tenzij je op iets heel opvallends stuit.’</p>

    <p class="plat-inspring">Ze draaide even met haar schouders om de spanning wat te verlichten, sloot haar ogen om helder na te kunnen denken. ‘Er zit een kelder bij. Waarschijnlijk twee verdiepingen erbovenop. Volledig geluiddicht en met een eigen garage om voertuigen in te zetten. Ik laat ze ook zoeken in openbare parkeergelegenheden, maar ik wil wedden dat hij een eigen garage heeft. Hij wil verdomme dat ik hem vind, dus zo moeilijk kan het niet zijn. Hij wil dat ik er moeite voor doe, maar niet dat ik faal. Het is iets persoonlijks voor hem, want zonder mij...’</p>

    <p class="plat-inspring">Haar gedachten dwaalden af, raasden door haar hoofd. ‘Hij heeft mij nodig. Jezus. Trek mijn naam na. Controleer alle overdrachten, leningen en hypotheken op mijn naam.’</p>

    <p class="plat-inspring">‘Dat is nog eens een nieuw perspectief, inspecteur,’ murmelde Roarke terwijl hij aan het werk toog. ‘Heel goed.’</p>

    <p class="plat-inspring">‘Gooi het op het scherm,’ zei ze en ging achter hem staan om mee te kijken. Toen haar naam tevoorschijn kwam met een lijst giften en koopaktenummers, vloekte ze weer.</p>

    <p class="plat-inspring">‘Hoe komt hij in godsnaam aan al die grond?’</p>

    <p class="plat-inspring">‘Die is niet van hem, die is van jou.’</p>

    <p class="plat-inspring">‘Wat bedoel je? Ik bezit helemaal geen grond.’</p>

    <p class="plat-inspring">‘Grond die ik op jouw naam heb laten zetten.’ Roarke sprak afwezig terwijl hij doorging met het bestuderen van het overzicht.</p>

    <p class="plat-inspring">‘Op mijn naam? Waarom in vredesnaam?’</p>

    <p class="plat-inspring">Hij aaide zachtjes over haar trouwring en kreeg een stomp in zijn schouder als bedankje. ‘Graag gedaan.’</p>

    <p class="plat-inspring">‘Neem het terug. Allemaal.’</p>

    <p class="plat-inspring">‘Dat ligt gecompliceerd. Belastingen. Nee echt, je doet mij er een plezier mee. Nee, er staat niets bij wat niet van jou is. We proberen het even met een combinatie van namen.’</p>

    <p class="plat-inspring">Ze wilde ontzettend graag boos worden, maar had er domweg geen tijd voor.</p>

    <p class="plat-inspring">David Dallas in Manhatten stond driemaal op de lijst.</p>

    <p class="plat-inspring">‘Vraag beschrijvingen van de woningen op.’</p>

    <p class="plat-inspring">‘Ik ben al bezig. Het duurt een momentje om het gemeentelijk systeem te kraken.’</p>

    <p class="plat-inspring">Ook niet veel meer dan dat voor Roarke, bedacht Eve toen de gegevens in een flits op het scherm verschenen. ‘Nee, die zit in de binnenstad, een seksclub. Probeer de volgende.’ Ze greep gespannen de leuning van de stoel vast en tuurde ongeduldig naar het scherm. ‘Die valt net buiten het zoekgebied, maar het is een mogelijkheid. Hou die vast en voer de laatste ook uit. Het zal toch verdomme niet waar zijn,’ prevelde ze op fluistertoon. ‘Hij is terug naar zijn oorsprong. Hij heeft het huis van zijn ouders gekocht.’</p>

    <p class="plat-inspring">‘Tweeënhalf jaar terug,’ bevestigde Roarke. ‘Onder de naam David Dallas. Je verdachte was al vooruit aan het denken. Heel ver vooruit. We zullen wel rekeningen onder die naam vinden, of een rekening die hij inmiddels heeft gesloten.’</p>

    <p class="plat-inspring">‘Vijf straten hiervandaan. Die klootzak zit hier vijf straten vandaan.’ Ze leunde voorover en kuste Roarke op zijn kruin. Daarna liep ze met grote passen terug naar haar kantoor. ‘Ik heb het gevonden,’ kondigde ze aan en keek vervolgens naar haar polsunit. ‘We hebben nog zeven uur de tijd om te bedenken hoe we hem gaan uitschakelen.’</p>

    <p class="plat">Ze zou in haar eentje naar binnen gaan, daar stond ze op. Ze stemde erintoe afluisterapparatuur bij zich te dragen. Stemde toe in surveillancewagens met versterking in een straal van vijfhonderd meter in de omtrek. Als talisman speldde ze de zilveren ster op die ze van Peabody had gekregen en wachtte ongeduldig terwijl Feeney de ontvanger controleerde.</p>

    <p class="plat-inspring">‘Je kunt,’ zei hij tegen haar. ‘Niets wat ik op dat filmpje heb gezien kan dit mooie kleine beestje vinden. We hebben afleidingsapparatuur op je bevestigd, zodat hij denkt dat hij het gevonden heeft en dat ontmantelt.’</p>

    <p class="plat-inspring">‘Goed bedacht.’</p>

    <p class="plat-inspring">‘Dit is de enige manier om het te doen.’ Hij knikte haar toe. ‘Ik zou hetzelfde doen. Begrijp wel dat ik naar binnen storm zodra ik iets hoor wat me niet bevalt. Roarke.’ Hij deed een stap naar achteren toen Roarke de kamer in kwam. ‘Ik geef je even een momentje.’</p>

    <p class="plat-inspring">Roarke kwam bij haar staan en tikte op haar ster. ‘Gek, je ziet er niet uit als Gary Cooper.’</p>

    <p class="plat-inspring">‘Wie?’</p>

    <p class="plat-inspring">Hij grijnsde. ‘<span class="italic">High Noon</span>, lieve Eve, alhoewel de klok in dit geval een ander tijdstip aangeeft. Over een paar uur hebben we een date.’</p>

    <p class="plat-inspring">‘Weet ik. Ik ben op het cadeautje aan het broeden. Alles onder controle.’</p>

    <p class="plat-inspring">‘Ja.’ Hij zoende haar, zachtjes. ‘Ik weet het. Doe Mira de groeten.’</p>

    <p class="plat-inspring">‘Zeker weten. Het team is zich nu aan het installeren. Ik moet gaan.’</p>

    <p class="plat-inspring">‘Ik zie je gauw.’</p>

    <p class="plat-inspring">Hij wachtte tot ze was vertrokken en liep toen naar buiten om nonchalant bij Feeney in zijn unit te klimmen. ‘Ik rijd met jou mee.’</p>

    <p class="plat-inspring">Feeney krabbelde aan zijn kin. ‘Dat gaat Dallas niet leuk vinden.’</p>

    <p class="plat-inspring">‘Jammer dan. Ik ben de afgelopen paar uur bezig geweest met het bestuderen van de beveiligingsblauwdruk van Palmers huis. Ik kan de beveiliging op afstand ontmantelen.’</p>

    <p class="plat-inspring">‘Je meent het,’ zei Feeney op milde toon.</p>

    <p class="plat-inspring">Roarke draaide zijn hoofd, keek Feeney vlak aan. ‘Ik heb er niet meer dan twintig minuten voor nodig.’</p>

    <p class="plat-inspring">Feeney perste zijn lippen op elkaar en reed de oprit af. ‘We zien wel wat we doen.’</p>

    <p class="plat">Om tien uur ging ze naar binnen. Het was beter, had ze bedacht, om niet te dicht tegen de deadline aan te schuren. Het oude bakstenen pand stond er prachtig bij en was goed onderhouden. De beveiligingscamera’s en sensors waren heel mooi weggewerkt om de waardige aanblik van het pand te behouden.</p>

    <p class="plat-inspring">Terwijl ze op de deur afliep, wist ze zeker dat Palmer haar bekeek. En dat hij zich de koning te rijk voelde. Ze wierp een korte blik op de camera boven de deur en gebruikte toen haar loper om de sloten open te maken.</p>

    <p class="plat-inspring">Ze sloot de deur achter zich en hoorde hem automatisch in het slot vallen. Op dat moment sprong het licht in het halletje aan.</p>

    <p class="plat-inspring">‘Goedenavond, Dallas.’ De stem van Palmer galmde door de intercom. ‘Ik ben zo blij dat je kon komen. Ik zei net nog tegen dokter Mira dat je er wel gauw zou zijn, zodat we kunnen beginnen aan ons oud-en-nieuwfeestje. Het gaat trouwens prima met haar. Als je nu je wapen zou willen verwijderen...’</p>

    <p class="plat-inspring">‘Nee.’ Ze zei het nonchalant terwijl ze naar voren liep. ‘Ik ga mijn wapen niet achterlaten, Dave, zodat je me meteen kunt uitschakelen als ik de trap afkom. Laten we elkaar niet beledigen.’</p>

    <p class="plat-inspring">Hij lachte. ‘Ik denk dat je gelijk hebt. Hou maar dan. Hou het ding goed vast, zet hem op scherp. Prima. Maar onthoud dit, het leven van dokter Mira ligt in jouw handen. Kom maar naar ons toe, inspecteur. Dan maken we er een feestje van.’</p>

    <p class="plat-inspring">Ze was al eerder in het huis geweest, toen ze de ouders had ondervraagd. Omdat ze niet meer exact wist hoe de indeling was, had ze de plattegrond nauwkeurig bestudeerd. Evengoed ging ze niet te snel door het huis heen, maar keek goed om zich heen voor hinderlagen. Ze liep de hoek om, de keuken in en trok de kelderdeur open. Het geluid van gejuich schalde haar tegemoet. Het licht stond fel aan. Ze zag slingers, ballonnen en andere feestelijke versieringen.</p>

    <p class="plat-inspring">Ze trok haar wapen en ging de trap af.</p>

    <p class="plat-inspring">Hij had champagne in een emmer gezet om te koelen en op een tafel waarover een kleurig kleed was gedrapeerd stonden mooie hapjes op zilveren schalen.</p>

    <p class="plat-inspring">En hij had Mira in een kooi.</p>

    <p class="plat-inspring">‘Inspecteur Dallas.’ Mira zei het kalm, ook al gilde haar gelaat het uit. Ze had Eve bewust met haar titel aangesproken, om professionele afstand te bewaren.</p>

    <p class="plat-inspring">‘Dokter.’ Palmer klakte met zijn tong. ‘Ik zei toch dat ik het woord zou voeren. Inspecteur, je ziet het bedieningspaneel dat ik hier vastheb. Even, zodat we elkaar goed begrijpen: als ik op deze knop druk, dan gaat er een hevige stroomstoot door het metaal heen van de tijdelijke behuizing van de dokter. Ze is dan in een paar seconden dood. Zelfs als je wapen schietklaar is, heb ik nog genoeg tijd om te drukken. Sterker nog, mijn zenuwen zullen op zo’n manier op de schok reageren dat mijn vinger onwillekeurig in een kramp schiet waardoor de dokter, laten we zeggen, geroosterd wordt.’</p>

    <p class="plat-inspring">‘Oké, Dave, maar ik wil eerst weten of dokter Mira geen letsel is toegebracht. Heeft hij u pijn gedaan, dokter?’</p>

    <p class="plat-inspring">‘Nee.’ Tot dusver was het haar gelukt niet hysterisch te worden. ‘Hij heeft me geen pijn gedaan. Ik denk ook niet dat hij dat zal doen. Je zult me geen pijn doen, toch, David? Je weet dat ik je wil helpen. Ik begrijp hoe moeilijk het allemaal voor je is geweest, met niemand die waardeert wat je allemaal hebt bereikt.’</p>

    <p class="plat-inspring">‘Ze is echt goed hè?’ zei hij tegen Eve. ‘Zo zalvend. Omdat ik haar respectvol wilde behandelen – merk op dat ik haar kleding niet heb verwijderd voor ons kleine experiment – moet jij haar misschien vertellen dat ze verdomme haar kop moet houden. Zou je dat voor me willen doen, Dallas?’</p>

    <p class="plat-inspring">‘Dave en ik moeten hier samen uit zien te komen, dokter Mira.’ Eve kwam dichterbij. ‘Toch Dave? Jij en ik.’</p>

    <p class="plat-inspring">‘Ik heb hier zo lang op gewacht. Zoals je ziet heb ik kosten noch moeite gespaard.’ Hij gebaarde met zijn vrije hand. ‘Misschien wil je een hapje of een drankje? Het feest is al begonnen. Het einde van het oude, de geboorte van het nieuwe. O, en vertel je achterban, voordat ik je afluisterapparatuur blokkeer – dat als ze binnenvallen, jullie er allebei aan gaan.’</p>

    <p class="plat-inspring">‘Ik denk dat ze je al gehoord hebben. En ze hebben bevel gekregen zich terughoudend op te stellen. Jij zei dat ik alleen moest komen,’ herinnerde ze hem aan zijn woorden. ‘Dus ik ben alleen. Ik heb het altijd eerlijk gespeeld tegen jou.’</p>

    <p class="plat-inspring">‘Dat is zo. We hebben elkaar leren vertrouwen.’</p>

    <p class="plat-inspring">‘Waarom stop je daar dan nu mee? Ik wil onderhandelen, Dave. Ruilen. Mij voor Mira. Als je haar eruit laat, haar laat gaan, dan ga ik erin. Dan heb je wat je wilt.’</p>

    <p class="plat-inspring">‘Eve, niet doen...’ Mira begon haar zelfbeheersing kwijt te raken.</p>

    <p class="plat-inspring">‘Dit is tussen mij en Dave.’ Ze bleef naar hem kijken met een gelijkmatige, koele blik. ‘Dat is toch wat je wilt? Mij achter de tralies zetten zoals ik bij jou heb gedaan? Je zit er al drie jaar aan te denken. Je hebt het gepland, ernaar toegewerkt, het stukje bij beetje uitgewerkt. En deze keer heb je het verdomd slim aangepakt. Laat haar gaan, Dave. Zij was slechts lokaas, je hebt haar gebruikt om mij hier te krijgen. Laat haar gaan en ik leg mijn wapen neer. Dan stap ik in de kooi en heb jij het subject waar je altijd naar hebt verlangd.’</p>

    <p class="plat-inspring">Ze zette nog een stap in zijn richting, keek naar zijn ogen en zag dat hij haar voorstel overwoog. Verlangend. ‘Ze is een psychiater en ze heeft niet zo’n goede conditie als ik, mentaal noch fysiek. Ze zit achter haar bureau te roeren in andermans geest. Als je haar neemt, zal ze gauw knakken en beleef je er weinig plezier aan. Bedenk eens hoe lang je plezier zou kunnen hebben van mij. Geen uren, maar dagen. Misschien zelfs weken, als je erin slaagt om de versterking zo lang buiten de deur te houden. Je weet dat dit het eindpunt is, voor ons allebei.’</p>

    <p class="plat-inspring">‘Ja, daar ben ik klaar voor.’</p>

    <p class="plat-inspring">‘Maar op deze manier kun je wraak nemen en je werk afmaken. Twee voor de prijs van één. Maar dan moet je haar vrijlaten.’</p>

    <p class="plat-inspring">Muziek schalde uit de amusementsunit. Op het scherm zag ze oud-en-nieuwvierders als mieren door elkaar krioelen op Times Square.</p>

    <p class="plat-inspring">‘Leg het wapen nu neer.’</p>

    <p class="plat-inspring">‘Hebben we een deal?’ Ze hield haar adem in, hield haar wapen omhoog en richtte op zijn borstkas. ‘Zeg me dat we een deal hebben, anders schiet ik je neer. Dan is zij dood, maar leef ik nog. En jij verliest op alle fronten. Neem het voorstel aan, Dave, een beter zal je nooit krijgen.’</p>

    <p class="plat-inspring">‘Ik neem het aan.’ Hij stond nog net niet te trillen van de spanning en wreef met zijn hand over zijn mond. ‘Leg het wapen neer. Leg neer en loop dan achteruit.’</p>

    <p class="plat-inspring">‘Laat eerst de kooi zakken. Zet het ding op de grond zodat ik weet dat je het meent.’</p>

    <p class="plat-inspring">‘Ik kan haar nog steeds doden.’ Maar hij reikte naar het bedieningspaneel en raakte een knopje aan. Langzaam wiegend zakte de kooi.</p>

    <p class="plat-inspring">‘Ik weet het. Jíj hebt hier de macht. Voor mij is het maar een baan. Ik heb gezworen haar te beschermen. Maak de kooi open.’</p>

    <p class="plat-inspring">‘Leg het wapen neer!’ Hij schreeuwde nu, overstemde zo de muziek en het gejuich. ‘Je zei dat je het neer zou leggen, doe het nu!’</p>

    <p class="plat-inspring">‘Oké. We hebben een afspraak.’ Het zweet droop langs haar rug naar beneden terwijl ze zich bukte om het wapen neer te leggen. ‘Jij moordt niet om het moorden. Je doet het voor de wetenschap. Maak de kooi open en laat haar gaan.’ Eve hield haar handen voor zich, met de palmen naar boven.</p>

    <p class="plat-inspring">Met een felle lach greep hij een stunner en schoot ermee in de lucht. ‘Voor het geval dat. Blijf waar je bent, Dallas.’</p>

    <p class="plat-inspring">Haar hart begon weer te kloppen op het moment dat hij het bedieningspaneel neerlegde en op een knop drukte om de sloten open te maken. ‘Het spijt me dat u het feest moet verlaten, dokter Mira. Maar ik heb de inspecteur deze laatste dans beloofd.’</p>

    <p class="plat-inspring">‘Ik moet haar eruit helpen.’ Eve hurkte neer bij de kooi en pakte Mira bij de hand. ‘Haar spieren zijn helemaal stijf. Ze zou het bij jou niet hebben uitgehouden, Dave.’ Ze kneep Mira eenmaal hard in haar hand.</p>

    <p class="plat-inspring">‘Ga erin, erin, nu!’</p>

    <p class="plat-inspring">‘Zo gauw ze eruit is.’ Eve bleef op haar hurken zitten en duwde Mira opzij. Haar lichaam als schild gebruikend, zag ze in een ogenblik vanuit haar ooghoek beweging op de trap en greep ze haar extra wapen.</p>

    <p class="plat-inspring">‘Ik heb gelogen, Dave.’ Ze zag zijn ogen groot worden van schrik, zag hoe hij het bedieningspaneel greep en de stunner liet zakken. Het publiek juichte wild terwijl ze hem vol in zijn borst raakte.</p>

    <p class="plat-inspring">Zijn lichaam schokte, een snelle, weerzinwekkende dans. Hij had gelijk, zag ze, voor wat betreft de kramp in zijn vinger. Zijn hand zat vastgeklemd om het bedieningspaneel, zelfs toen hij op de kooi viel.</p>

    <p class="plat-inspring">De vonken regenden van de kooi en van zijn lichaam terwijl Eve Mira wegsleepte en zich beschermend over haar heen krulde.</p>

    <p class="plat-inspring">‘Je jas heeft vlam gevat, inspecteur.’ Met bewonderenswaardige kalmte boog Roarke zich naar haar toe en klopte met zijn hand het vonkje uit dat in het leer van haar jas brandde.</p>

    <p class="plat-inspring">‘Wat doe jíj hier in godsnaam?’</p>

    <p class="plat-inspring">‘Ik haal mijn vrouw op voor ons afspraakje.’ Voorzichtig hielp hij Mira overeind. ‘Hij is er niet meer,’ mompelde Roarke en veegde de tranen van haar wangen.</p>

    <p class="plat-inspring">‘Ik kon hem niet bereiken. Ik heb het geprobeerd, urenlang, sinds ik wakker werd in dat... in dat ding. Maar ik kon hem niet bereiken.’ Mira wendde zich tot Eve. ‘Jij wel. Op de enige manier die overbleef. Ik was bang dat je...’ Ze hield op met praten en schudde haar hoofd. ‘Ik was bang dat je zou komen en bang dat je niet zou komen. Ik had erop moeten vertrouwen dat je zou doen wat nodig was.’</p>

    <p class="plat-inspring">Toen ze Eve stevig omhelsde, haar wang tegen de hare aandrukte, hield Eve haar vast en liet haar daarna voorzichtig los. Ze klopte onhandig op haar rug. ‘Het was teamwerk – ditmaal inclusief deze burger. Ga oud en nieuw vieren met je gezin, het papierwerk komt later wel.’</p>

    <p class="plat-inspring">‘Bedankt voor mijn leven.’ Ze kuste Eve op haar wang, draaide zich om en kuste Roarke ook op zijn wang. Eenmaal boven begon ze pas te snikken.</p>

    <p class="plat-inspring">‘Nou inspecteur, dat was een passend einde.’</p>

    <p class="plat-inspring">Ze volgde de blik van Roarke, bekeek Palmer en voelde niets dan stille opluchting. ‘Van de man of het jaar?’</p>

    <p class="plat-inspring">‘Beide.’ Hij stapte op de champagne af, rook eraan toen hij het uit de emmer had gehaald. ‘De versterking is op weg naar binnen, maar ik denk dat we best een momentje kunnen nemen om te proosten.’</p>

    <p class="plat-inspring">‘Niet hier. Niet met dat spul.’ Ze nam de fles en gooide hem terug in de emmer. In een impuls haalde ze de ster van haar blouse en speldde hem op de zijne. ‘De rompslomp kan wachten. Ik wil mijn cadeautje verzilveren.’</p>

    <p class="plat-inspring">‘Waar wil je heen?’</p>

    <p class="plat-inspring">‘Gewoon naar huis.’ Ze liet een arm om zijn middel glijden en nam hem mee naar boven, net toen de agenten de trap afkwamen. ‘Gewoon met jou naar huis.’ Ze hoorde de menigte plotseling nog een keer juichen. ‘Gelukkig Nieuwjaar.’</p>

    <p class="plat-inspring">‘Nog niet helemaal. Maar dat zal niet lang op zich laten wachten.’</p>

    <div class="_idGenPageitem-2"><img alt="10185.jpg" class="_idGenPageitem-6" src="../Images/10185.jpg" /></div>

    <p class="kopje-inleiding">Vermoord naakt</p>

    <p class="plat"><span class="italic">Ze werd wakker in het donker. Heel even bleef ze stil liggen, huiverend, gevangen, terwijl de droom vervaagde. Na tien jaar bij de politie had Eve nog altijd dromen.</span></p>

    <p class="plat">De moord op de dochter van een senator onthult haar geheime leven als callgirl. De vasthoudende inspecteur Eve Dallas wordt belast met de zaak, en het spoor leidt naar de ondoorzichtige kringen van de politieke elite in Washington.</p>

    <p class="plat">Maar alles wordt verder gecompliceerd door de groeiende aantrekkingskracht tussen haar en Roarke, een van de rijkste en machtigste mannen ter wereld. Hij is waanzinnig knap en gevaarlijk - en hij is de hoofdverdachte. Haar intuïtie zegt haar dat hij niet de dader is, maar kan ze nog wel afgaan op haar gevoel?</p>

    <div class="_idGenPageitem-8">
      <img alt="" src="../Images/Vermoord_naakt.jpg" /><br />
    </div>

    <p class="plat ParaOverride-3"><span class="italic">Het verleden is de proloog.</span></p>

    <p class="plat ParaOverride-8">– William Shakespeare</p>

    <p class="plat ParaOverride-8"><span class="italic"><br /></span></p>

    <p class="plat ParaOverride-8"><span class="italic">eweld is net zo Amerikaans als kersentaart.</span></p>

    <p class="plat ParaOverride-9">– Rap (Hubert Gerold) Brown</p>

    <p class="Colofon ParaOverride-6">ISBN 978-225-6901-6</p>

    <p class="Colofon ParaOverride-6">ISBN 978-90-6023-795-9 (e-boek)</p>

    <p class="Colofon ParaOverride-6">NUR 330</p>

    <p class="Colofon ParaOverride-7">Oorspronkelijke titel: Naked in Death</p>

    <p class="Colofon ParaOverride-6">Oorspronkelijke uitgever: The Berkley Publishing Group</p>

    <p class="Colofon ParaOverride-6">Vertaling: Textcase, Utrecht</p>

    <p class="Colofon ParaOverride-6">Omslagontwerp: Wil Immink Design</p>

    <p class="Colofon ParaOverride-6">Omslagbeeld: Thinkstock, Arcangel Images</p>

    <p class="Colofon ParaOverride-7">© 1995 Nora Roberts</p>

    <p class="Colofon ParaOverride-6">© 2014 voor de Nederlandse taal: Meulenhoff Boekerij bv, Amsterdam</p>

    <p class="Colofon ParaOverride-7">Niets uit deze uitgave mag openbaar worden gemaakt door middel van druk, fotokopie, internet of op welke andere wijze ook, zonder voorafgaande schriftelijke toestemming van de uitgever.</p>

    <div class="_idGenPageitem-2"><img alt="10188.jpg" class="_idGenPageitem-9" src="../Images/10188.jpg" /></div>
  </div>
</body>
</html>
