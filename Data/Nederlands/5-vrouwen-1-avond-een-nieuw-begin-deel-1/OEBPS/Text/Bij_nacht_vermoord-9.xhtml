<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bij_nacht_vermoord-9</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="Bij_nacht_vermoord" xml:lang="nl-NL">
  <div class="Basistekstkader">
    <p class="hoofdstukcijfer">9</p>

    <p class="plat-initiaal"><span class="_idGenDropcap-1">E</span>en aanzienlijk deel van de dertig uur die erop volgden bracht Eve door met terugkijken op wat ze had gedaan, op zoek naar de stap die ze had gemist. Nu Peabody buitenplanetair was, deed ze het werk zelf. Ze herhaalde zoekopdrachten en scans, verzamelde gegevens, bestudeerde verslagen.</p>

    <p class="plat-inspring">Ze ging persoonlijk langs bij het safehouse waar Justine met haar familie verbleef en bij Mira’s huis. Ze ging hun traceerarmbanden na, om zeker te zijn dat ze goed werkten.</p>

    <p class="plat-inspring">Hij kon ze niet bereiken, hield ze zichzelf voor terwijl ze door haar kantoor ijsbeerde. Als zij onbereikbaar waren, zou hij achter haar aan komen.</p>

    <p class="plat-inspring">Man, wat wilde ze graag dat hij achter haar aan kwam.</p>

    <p class="plat-inspring">Het was fout, ze wist dat het fout was om er een persoonlijke strijd van te maken. Maar ze kon zijn gezicht al te goed voor zich zien, zijn zachte, jongensachtige stem zo perfect horen.</p>

    <p class="plat-inspring"><span class="italic">Je moet toch begrijpen, inspecteur Dallas, dat jouw werk niet meer is dan een doekje voor het bloeden. Je verandert niets. Hoeveel criminelen je vandaag ook op weet te sluiten, morgen en overmorgen zijn er weer meer. Wat ik doe verandert alles. De antwoorden op vragen die elk mens zich stelt. Hoeveel is te veel, hoeveel kan de menselijke geest hebben, tolereren, dragen zo je wilt, voordat hij bezwijkt? En wat voor gedachten gaan er door het hoofd terwijl het lichaam sterft?</span></p>

    <p class="plat-inspring"><span class="italic">De dood, inspecteur, is waar zowel jouw als mijn werk op gericht is. En terwijl we beiden genieten van de wreedheid die ermee gepaard gaat, ben ik degene die aan het eind antwoorden heeft. Jij blijft met vragen zitten.</span></p>

    <p class="plat-inspring">Op dit moment had ze nog maar één vraag, dacht Eve. Waar zit je, Dave?</p>

    <p class="plat-inspring">Ze keek weer naar haar computer. ‘Inschakelen, open bestand Palmer, H3492-G. Zoek kruisverbanden tussen alle bestanden en gegevens die met David Palmer te maken hebben. Voer kansberekening uit. Hoe waarschijnlijk is het, dat David Palmer op dit moment in New York is gevestigd?</p>

    <p class="plat-inspring"><span class="courier _idGenCharOverride-1">Bezig... op grond van de huidige data is de kans dat David Palmer op dit moment in New York is gevestigd zevenennegentig punt zes.</span></p>

    <p class="plat-inspring">‘Wat is de kans dat hij in een privéwoning verblijft?’</p>

    <p class="plat-inspring"><span class="courier _idGenCharOverride-1">Bezig... kans dat subject Palmer op dit moment in een privéwoning verblijft, is vijfennegentig punt acht.</span></p>

    <p class="plat-inspring">‘Uitgaande van de status van de drie overgebleven doelwitten van Palmer, welk individu zal hij als volgende proberen te ontvoeren?’</p>

    <p class="plat-inspring"><span class="courier _idGenCharOverride-1">Bezig... de grootste kans is dat Dallas, inspecteur Eve, het volgende doelwit is. Pogingen om doelwitten Polinsky en Mira te ontvoeren zouden onlogisch zijn, gezien hun huidige status.</span></p>

    <p class="plat-inspring">‘Daar hoop je op.’</p>

    <p class="plat-inspring">Ze keek achterom. Roarke stond bij de tussendeuren naar haar te kijken. ‘Ik reken erop.’</p>

    <p class="plat-inspring">‘Waarom heb jij geen traceerarmband?’</p>

    <p class="plat-inspring">‘Er zijn er geen die bij mijn uniform passen.’ Ze rechtte haar rug en keek hem aan. ‘Ik weet heus wel wat ik doe.’</p>

    <p class="plat-inspring">‘Is dat zo?’ Hij kwam naar haar toe. ‘Of zit je te dicht op deze zaak? Hij heeft je in zijn greep, Eve. Hij heeft je uit balans gebracht. Het is bijna intiem geworden tussen jullie.’</p>

    <p class="plat-inspring">‘Het is altijd intiem.’</p>

    <p class="plat-inspring">‘Misschien.’ Hij streek met zijn duim over haar linker jukbeen. Er zaten donkere kringen onder haar ogen, haar gezicht was bleek. Ze werd, wist hij, nu gedreven door zenuwen en vastberadenheid. Hij had het eerder gezien. ‘In elk geval heb je zijn werk verstoord. Hij heeft nu niemand.’</p>

    <p class="plat-inspring">‘Hij zal niet lang wachten. Ik heb geen computeranalyse nodig om dat te weten. We hebben minder dan veertig uur te gaan dit jaar. Ik wil het nieuwe jaar niet ingaan in de wetenschap dat hij nog vrij rondloopt. Hij wil het nieuwe jaar niet in zonder mij.’</p>

    <p class="plat-inspring">‘Ik ook niet.’</p>

    <p class="plat-inspring">‘Dat hoef jij ook niet.’ Omdat ze voelde dat hij er behoefte aan had, boog ze zich naar hem toe en zoende hem. ‘We hebben een date.’</p>

    <p class="plat-inspring">‘Ik hou je eraan.’</p>

    <p class="plat-inspring">Toen ze weer afstand begon te nemen, gleden zijn armen om haar heen en trokken haar dichterbij. ‘Ik was hier nog niet klaar,’ mompelde hij en bracht haar bloed aan het koken met een harde, hongerige zoen.</p>

    <p class="plat-inspring">Een ogenblik was dat het enige wat er was. Hoe hij smaakte, hoe hij tegen haar aan gedrukt stond, het verlangen dat ze elke keer weer in elkaar aanwakkerden.</p>

    <p class="plat-inspring">Toegeven aan het gevoel, aan hem, ging haar net zo gemakkelijk af als ademen.</p>

    <p class="plat-inspring">‘Roarke, weet je nog hoe we op kerstavond uit de kleren gingen en een feestje bouwden?’</p>

    <p class="plat-inspring">‘Mmm.’ Zijn mond ging naar haar oor, hij voelde haar trillen. ‘Ik geloof dat ik me daar nog vaag iets van herinner.’</p>

    <p class="plat-inspring">‘Nou, bereid je voor op een herhaling met oud en nieuw.’ Ze trok zich terug, omvatte glimlachend zijn gezicht met haar handen.</p>

    <p class="plat-inspring">‘Ik heb besloten dat het een van onze kersttradities wordt.’</p>

    <p class="plat-inspring">‘Ik ben een man van tradities.’</p>

    <p class="plat-inspring">‘En ik ben erg voor waar we nu mee bezig zijn. Alleen kom ik zo niet aan werken toe...’</p>

    <p class="plat-inspring">Ze sprong op toen haar 'link piepte en vloog er nog net niet bovenop.</p>

    <p class="plat-inspring">‘Inspecteur.’ Het gezicht van Peabody kwam wazig in beeld, verdween vervolgens en kwam toen weer in beeld.</p>

    <p class="plat-inspring">‘Peabody, of de transmissie is belabberd of je hebt er nu een tweede neus bij.’</p>

    <p class="plat-inspring">‘De apparatuur is hier nog slechter dan het spul waar we op het hoofdbureau mee moeten werken.’</p>

    <p class="plat-inspring">Het geluid kwam door met veel ruis. ‘En dan begin ik maar niet over het eten. Als je je volgende vakantie gaat plannen, blijf dan vooral uit de buurt van Rexal.’</p>

    <p class="plat-inspring">‘En het stond nog wel boven aan mijn verlanglijstje. Wat heb je voor me?’</p>

    <p class="plat-inspring">‘Ik denk dat we iets hebben. We hebben een computer gevonden waar Palmer toegang toe had. In de kapel. Hij had de pater ervan overtuigd dat hij God had gevonden. Hij wilde zich verdiepen in het Woord Gods en een inspirerend boek schrijven over verlossing.’</p>

    <p class="plat-inspring">‘Halleluja in de gloria. Kan McNab bij zijn bestanden komen?’</p>

    <p class="plat-inspring">‘Hij zegt van wel. Kop dicht, McNab.’ Peabody draaide haar hoofd. Dat haar gezicht een felrode tint aannam, kon komen door haar irritatie of door een verstoring van de verbinding. ‘Ik ben nu dit verslag aan het uitbrengen. En ik wil graag melden, chef, dat McNab nog steeds een vervelende klojo is.’</p>

    <p class="plat-inspring">‘Begrepen. Wat heeft hij tot nu toe kunnen vinden?’</p>

    <p class="plat-inspring">‘Hij heeft de bestanden gevonden in het boek dat Palmer heeft gebruikt om de predikant om de tuin te leiden. En hij bewéért dat hij grondig en systematisch het hele systeem nagaat. Hé!’</p>

    <p class="plat-inspring">Het gezoem zwelde aan en het scherm werd een wazige zee van kleuren, lijnen en vormen. Eve drukte haar vingers tegen haar oogleden om haar geduld te bewaren.</p>

    <p class="plat-inspring">Het aantrekkelijke, vrolijke gezicht van McNab kwam in beeld. Eve merkte op dat hij zes kleine zilveren ringetjes in zijn ene oor droeg. Dus hij had zijn <span class="italic">look</span> niet afgezwakt voor een bezoek aan een rehabilitatiecentrum.</p>

    <p class="plat-inspring">‘Dallas. Deze gast weet van wanten met elektronica, dus hij heeft zijn persoonlijke gegevens afgeschermd, maar... schuif eens op, She-Body, dit is mijn terrein. Hoe dan ook, inspecteur, ik ben nu een ingang aan het zoeken. Er zit van alles verborgen onder zijn loof-de-heer-verhaal. Het zal me niet veel tijd kosten om erdoorheen te komen. Het probleem, naast die vervelende adjudant van jou, is de transmissie van gegevens naar jou. We hebben hier belabberde apparatuur en er is een meteorenstorm of zo’n soort spelbreker aan de gang. Dat gaat voor problemen zorgen.’</p>

    <p class="plat-inspring">‘Kun je aan die unit werken als je onderweg bent?’</p>

    <p class="plat-inspring">‘Eh... natuurlijk. Waarom niet?’</p>

    <p class="plat-inspring">‘Leg beslag op de unit en neem het eerste transpo terug. Maak het verslag onderweg maar.’</p>

    <p class="plat-inspring">‘Wauw. Dat is vet cool. Beslag leggen. Hoor je dat, She-Body? We nemen dit varkentje in beslag.’</p>

    <p class="plat-inspring">‘Aan het werk,’ beval Eve. ‘Als ze moeilijk gaan doen, moet je ze contact met mij laten opnemen. Dallas over en uit.’</p>

    <p class="plat">Eve reed richting hoofdbureau en maakte onderweg drie onnodige uitstapjes. Als Palmer haar zou proberen te pakken, dan moest het op straat gebeuren. Hij zou wel beseffen dat pogingen om Roarke’s ondoordringbare vesting binnen te dringen zinloos waren. Maar ze zag geen achtervolger, zelfs geen schaduw.</p>

    <p class="plat-inspring">Sterker nog, ze voelde zijn aanwezigheid niet eens.</p>

    <p class="plat-inspring">Zou hij proberen haar op het hoofdbureau te pakken? vroeg ze zich af terwijl ze de luchtband naar boven nam om Feeney bij EDE te raadplegen. Hij had zich als agent vermomd om bij Carl te komen. Hij kon het zo weer doen, hij kon het doolhofachtige gebouw binnenglippen en opgaan in de massa van uniformen.</p>

    <p class="plat-inspring">Het zou riskant zijn, maar dat zou de spanning alleen maar verhogen, het genoegen vergroten.</p>

    <p class="plat-inspring">Ze keek al wandelend naar alle gezichten. In de liften, door de ­gangen, langs werkplekken en kantoren.</p>

    <p class="plat-inspring">Toen ze Feeney op de hoogte had gebracht van de unit die onderweg was, wurmde ze zich met haar ellebogen in een afgeladen volle lift om naar het kantoor van commissaris Whitney te gaan.</p>

    <p class="plat-inspring">Die ochtend bracht ze haar tijd door met rondwandelen in het gebouw, als uitnodiging voor een confrontatie. De middag bracht ze door op straat.</p>

    <p class="plat-inspring">Ze ging nogmaals langs alle huizen waar ze samen met Peabody was geweest. Liep met opzet in het openbaar. Ze kocht matige koffie bij een schuifkraam, bleef rondhangen in de kou en de rook van sojadogs.</p>

    <p class="plat-inspring">Waar wacht hij verdomme op? dacht ze verontwaardigd en gooide het koffiekopje in de recyclebak. Bij het geluid van een ronkende automotor keek ze over haar schouder.</p>

    <p class="plat-inspring">Recht in de ogen van Palmer.</p>

    <p class="plat-inspring">Hij zat in zijn voertuig, grijnsde naar haar, blies haar een overdreven handkus toe. Ze sprong op hem af maar zijn voertuig schoot al omhoog en flitste de andere kant op.</p>

    <p class="plat-inspring">Ze sprong in haar auto en vloog de lucht in zodra ze bij de stoep­rand wegscheurde. ‘Meldkamer, Dallas, inspecteur Eve. Oproep aan alle eenheden, alle eenheden in de buurt van Park en 80th opgelet. Ik zit in een grond-luchtachtervolging van een verdachte van moord. Voertuig is een zwarte Booster-6Z nieuw model, tijdelijk New York kentekennummer Dirk Anton Zacharias... 4821. Gaat in zuidelijke richting op Park.’</p>

    <p class="plat-inspring">‘Meldkamer, Dallas. Ontvangen en begrepen. Eenheden zijn onderweg. Is de verdachte in zicht?’</p>

    <p class="plat-inspring">‘Nee. Voertuig van verdachte ging de lucht in bij Park en 80th en ging met hoge snelheid in zuidelijke richting. Verdachte waarschijnlijk gewapend en gevaarlijk.’</p>

    <p class="plat-inspring">‘Begrepen.’</p>

    <p class="plat-inspring">‘Waar ben je heen, waar ben je, klootzak?’ Eve trommelde met haar vuist op het stuur terwijl ze Park afreed, door dwarsstraten heen schoot en in een hoog tempo terugreed. ‘Te snel,’ mopperde ze. ‘Je verdween te snel. Je werkplek moet hier in de buurt zijn.’</p>

    <p class="plat-inspring">Ze deed haar best om rustig te blijven, zich niet door emoties te laten leiden en haar hoofd te blijven gebruiken. Ze zou de zoektocht nog dertig minuten laten doorgaan, ook al had ze besloten dat het zinloos was. Hij had een paar minuten nadat ze hem had gezien, zijn voertuig in een garage gezet. Nadat hij had gezorgd dat ze hem zeker had opgemerkt.</p>

    <p class="plat-inspring">Dat betekende een zoektocht door elke parkeergelegenheid in drie wijken. Openbaar en privé. En met het beschikbare budget zou dat dagen gaan kosten. De afdeling zou geen mankracht beschikbaar stellen om de klus sneller te klaren.</p>

    <p class="plat-inspring">Ze bleef geparkeerd staan, omdat er een kleine kans bestond dat Palmer nog een keer zijn neus zou laten zien om haar te zieken. Na het afblazen van de zoektocht reed ze zelf langzaam speurend door de straten om haar frustratie kwijt te raken voordat ze in het donker door het drukke verkeer naar huis reed.</p>

    <p class="plat-inspring">Ze had geen zin om Summerset te stangen, ook al gaf hij haar ruim de gelegenheid. In plaats daarvan tilde ze de kat op die om haar benen draaide en beklom de trap. Haar plan was om zich even te ontspannen onder de hete douchestralen, een liter koffie te drinken en dan weer aan het werk te gaan.</p>

    <p class="plat-inspring">In werkelijkheid liet ze zich met haar gezicht naar beneden toe op het bed vallen. Galahad klom op haar billen, kneedde met zijn pootjes een comfortabele plek, ging opgekruld liggen met zijn half dichtgeknepen ogen in de waakstand op de deur gericht.</p>

    <p class="plat-inspring">Dat is hoe Roarke hen een uur later aantrof.</p>

    <p class="plat-inspring">‘Ik neem het wel van je over,’ mompelde hij en krabbelde de kat zachtjes tussen zijn oren. Maar toen hij een deken over zijn vrouw heen wilde leggen, werd Eve wakker.</p>

    <p class="plat-inspring">‘Ik ben wakker. Ik had alleen...’</p>

    <p class="plat-inspring">‘Mijn ogen dicht. Ja, dat weet ik.’ Om ervoor te zorgen dat ze op bed bleef, ging Roarke naast haar liggen en veegde de haren van haar wang. ‘Hou ze nog maar even dicht.’</p>

    <p class="plat-inspring">‘Ik heb hem vandaag gezien. Die hufter was nog geen tien meter bij me vandaan en ik ben hem kwijtgeraakt.’ Ze sloot haar ogen weer. ‘Hij wil dat ik pissig word zodat ik stop met nadenken. Misschien was ik ook gestopt, maar nu draaien de raderen weer volop.’</p>

    <p class="plat-inspring">‘En wat denk je dan zoal, inspecteur?’</p>

    <p class="plat-inspring">‘Dat ik er te veel op heb gerekend dat ik hem al ken, dat ik weet hoe hij denkt. Ik heb achter hem aan gezeten zonder rekening te houden met een belangrijk gegeven.’</p>

    <p class="plat-inspring">‘Namelijk?’</p>

    <p class="plat-inspring">Ze deed haar ogen weer open. ‘Hij is compleet gestoord.’ Ze draaide zich op haar rug en keek uit het raam in het donkere niets. ‘Het is niet te voorspellen wat hij gaat doen. Hoe die zielenknijpers het ook willen noemen, het komt allemaal neer op idioterie. Er is geen fysieke, geen psychologische verklaring voor. Het ís gewoon. Hij is gewoon. Ik heb geprobeerd het onvoorspelbare te voorspellen. Daarom zit ik er steeds naast. Het is deze keer niet zomaar werk voor hem. Het gaat om wraak. De andere namen op de lijst zijn willekeurig. Het gaat hem om mij. Hij heeft hen gebruikt om bij mij te komen.’</p>

    <p class="plat-inspring">‘Die conclusie had je al getrokken.’</p>

    <p class="plat-inspring">‘Ja, maar wat ik niet had geconcludeerd, wat ik nu wel doe, is dat hij bereid is te sterven, als hij mij maar meesleurt in zijn val. Hij is niet van plan weer de bak in te draaien. Ik zag zijn ogen vandaag. Die waren al dood.’</p>

    <p class="plat-inspring">‘Dat maakt hem alleen maar gevaarlijker.’</p>

    <p class="plat-inspring">‘Hij moet een manier vinden om mij te bereiken, dus zal hij risico’s nemen. Maar hij gaat pas zijn eigen leven op het spel zetten als hij klaar is met mij. Hij heeft een lokaas nodig. Goed lokaas. Hij weet ongetwijfeld dat jij in beeld bent.’</p>

    <p class="plat-inspring">Ze kwam overeind, duwde haar haren naar achteren. ‘Ik wil dat jij een armband draagt.’</p>

    <p class="plat-inspring">Zijn wenkbrauwen gingen omhoog. ‘Alleen als jij dat ook doet.’</p>

    <p class="plat-inspring">Er trok een spier in haar wang toen ze haar kaken op elkaar klemde. ‘Ik heb me verkeerd uitgedrukt. Jij gáát een armband dragen.’</p>

    <p class="plat-inspring">‘Bij mijn weten zijn dat soort dingen vrijwillig tenzij het subject een misdrijf heeft begaan.’ Hij ging zelf ook zitten en nam haar kin in zijn hand. ‘Hij krijgt jou niet te pakken via mij. Dat kan ik beloven. Maar als je van mij verlangt dat ik NYPSD-accessoires ga dragen, dan moet jij iets bijpassends aan. Aangezien je dat weigert, zie ik niet waarom we deze discussie voeren.’</p>

    <p class="plat-inspring">‘Verdomme, Roarke. Ik kan je in hechtenis laten nemen. Ik kan al je communicatiekanalen laten aftappen, je laten volgen...’</p>

    <p class="plat-inspring">‘Nee,’ viel hij haar in de rede en gooide olie op het vuur door haar luchtig te kussen. ‘Dat kun je niet. Mijn advocaten zullen brandhout maken van al je dwangbevelletjes. Hou op.’ Zijn grip op haar kin verstevigde waardoor ze niet nog een keer kon gaan vloeken. Ditmaal was er geen luchtige kus, geen geamuseerde blik in zijn ogen. ‘Jij gaat hier dagelijks de deur uit om levensgevaarlijk werk te doen. Ik vraag je niet dat te veranderen. Het is een van de redenen waarom ik verliefd op je ben geworden. Wie je bent, wat je doet, waarom je het doet. Ik vraag je niet om te veranderen,’ herhaalde hij. ‘Vraag het dan ook niet van mij.’</p>

    <p class="plat-inspring">‘Het is alleen een voorzorgsmaatregel.’</p>

    <p class="plat-inspring">‘Nee, het is capitulatie. Anders zou je er zelf ook een dragen.’</p>

    <p class="plat-inspring">Ze deed haar mond open, sloot deze weer, schoof weg en stond op. ‘Ik haat het als je gelijk hebt. Ik haat het oprecht. Ik ga douchen en waag het niet bij me in de buurt te komen en iets te proberen want ik ben niet zo blij met jou op dit moment.’</p>

    <p class="plat-inspring">Hij graaide naar haar hand en trok haar weer terug op het bed. ‘Ik daag je uit om dat over vijf minuten nog een keer te zeggen,’ tartte hij en rolde boven op haar.</p>

    <p class="plat-inspring">Ze zei de vijf minuten daarna niets en kon bijna niet praten tijdens het halfuur dat daarop volgde. En toen ze eindelijk haar weg naar de douche vond, suisde het nog in haar bloed. Ze besloot niets te zeggen toen hij zich bij haar voegde. Dat genoegen gunde ze hem niet.</p>

    <p class="plat-inspring">Ze stapte zwijgend de douche uit en ging in de droogkoker staan. Het bood haar een bijzonder prettig uitzicht. Ze liet zichzelf ontspannen om ervan te genieten en keek toe hoe de waterstralen tegen Roarkes huid beukten terwijl de hete lucht om haar heen wervelde.</p>

    <p class="plat-inspring">Terug in de slaapkamer was ze juist bezig haar antieke NYPSD-overhemd in te stoppen en te denken aan een flinke kop koffie en een avond doorwerken, toen haar palm'link afging. Licht geïrriteerd dat ze op haar privétoestel werd gebeld, griste ze het ding van het nachtkastje.</p>

    <p class="plat-inspring">‘Dallas.’</p>

    <p class="plat-inspring">‘Leuk je weer te zien vandaag. In hoogst eigen persoon.’</p>

    <p class="plat-inspring">‘Hallo, Dave.’ Met haar vrije hand graaide ze in haar zak, zette haar communicator aan en plugde de code van Feeney in. ‘Mooie bak.’</p>

    <p class="plat-inspring">‘Ja, ik ben er erg blij mee. Snel, efficiënt, ruim. Je ziet er wat vermoeid uit, inspecteur. Een beetje pips. Overwerkt, zoals gebruikelijk? Jammer dat je niet hebt kunnen genieten van de feestdagen.’</p>

    <p class="plat-inspring">‘Ik heb mijn momenten wel gepakt.’</p>

    <p class="plat-inspring">‘Die van mij waren echt de moeite waard.’ Zijn mooie gezicht glom met een lach.</p>

    <p class="plat-inspring">‘Het is fijn om weer aan het werk te zijn. Hoewel ik ook wel een hand aan het roer heb gehouden toen ik weg was. Maar jij en ik – daar zullen we het beiden over eens zijn – weten dat er niets boven New York gaat. Er gaat niets boven thuis zijn en doen wat we het liefst doen.’</p>

    <p class="plat-inspring">‘Jammer dat je niet zolang kunt blijven.’</p>

    <p class="plat-inspring">‘O, ik ben van plan lang genoeg te blijven om morgenavond de viering op Times Square mee te maken. Om het nieuwe jaar in te luiden. Eigenlijk hoopte ik dat we samen zouden kunnen kijken.’</p>

    <p class="plat-inspring">‘Sorry Dave, ik heb al plannen.’ Vanuit haar ooghoek zag ze Roarke uit de badkamer komen, keek toe hoe hij op afstand bleef en meteen achter de computer in de slaapkamer ging zitten en aan de slag ging.</p>

    <p class="plat-inspring">‘Ik denk dat je die gaat wijzigen. Als je ziet wie ik nog meer heb uitgenodigd. Ik heb haar net opgepikt. Je krijgt waarschijnlijk binnenkort bericht van de bewakers die je bij haar voor de deur hebt neergezet. De politie heeft niet erg veel geleerd sinds ik weg was.’ Hij liet een charmante lach horen. ‘Ik heb een filmpje voor je gemaakt, Dallas. Kijk maar eens goed. Ik neem later nog contact op om te vertellen wat je moet doen om haar in leven te houden.’</p>

    <p class="plat-inspring">Het beeld verschoof. Eve kreeg koude rillingen toen ze de vrouw in de kooi zag. Bewusteloos, bleek, een ranke hand bungelde tussen de tralies door.</p>

    <p class="plat-inspring">‘Verzonden vanuit een openbare 'link,’ zei Roarke achter haar. ‘Centraal Station.’</p>

    <p class="plat-inspring">Vaag hoorde ze dat Feeney haar dezelfde informatie gaf via haar communicator. Eenheden waren al op weg naar de locatie.</p>

    <p class="plat-inspring">Hij zou allang weg zijn. Natuurlijk wisten ze dat hij al weg was.</p>

    <p class="plat-inspring">‘Hij heeft Mira.’ Dat was het enige wat ze kon uitbrengen. ‘Hij heeft Mira.’</p>
  </div>
</body>
</html>
