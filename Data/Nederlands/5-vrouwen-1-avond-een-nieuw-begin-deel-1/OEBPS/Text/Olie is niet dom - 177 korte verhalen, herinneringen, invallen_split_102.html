<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <title>Onbekend</title>
    <meta name="GENERATOR" content="OpenOffice 4.1.2  (Win32)"/>
    <meta name="AUTHOR" content="Hans Vervoort"/>
    <meta name="CREATED" content="20160630;19260000"/>
    <meta name="CHANGEDBY" content="Johan Vervoort"/>
    <meta name="CHANGED" content="20160630;19260000"/>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body lang="nl-NL" text="#000000" dir="LTR" class="calibre">
<p class="western" id="calibre_pb_102">
<b class="calibre1">101. Een trilling van de tijd</b></p>
<p class="western"><br class="calibre2"/>
</p>
<p class="western">Zou ik nu echt oud aan
het worden zijn? Steeds vaker komt het voor dat ik plotseling in het
verleden sta. Vooral onder de douche heb ik er last van. Ik sta in de
wasem met een dikke warme waterstraal in de nek te staren naar het
douchegordijn waarlangs waterdruppels zich naar beneden<br class="calibre2"/>spoeden.
Ik hum een liedje en ineens ben ik zes jaar en klim uit de jeep die
me naar school heeft gebracht. De zon schijnt krachtig en ik loop een
paar meter naar de poort van de school. Daar staat een dik Chinees
jongetje, een half hoofd kleiner dan ik. Ik loop op hem af en geef
hem een stomp tegen de borst. Hij valt bijna om, slaat aan het huilen
en holt weg. Ik kijk achterom. De jeep staat er nog, de twee soldaten
die me naar school hebben gebracht, kijken lachend naar me. Ze
zwaaien en rijden weg.<br class="calibre2"/>Onbegrijpelijk fragment, al weet ik zeker
dat het echt gebeurd is. Makassar, 1946, zo te zien. Maar wat moet ik
ermee?<br class="calibre2"/>Waarom gaf ik dat jongetje een klap? Ik ken hem helemaal
niet.</p>
<p class="western"><br class="calibre2"/>
</p>
<p class="western">####</p>
<p class="western"><br class="calibre2"/>
</p>
<p class="western">Een dag later ben ik
ineens tien jaar en sta ik buiten de school tussen een paar
pisangbomen. Ik ben de klas uitgestuurd maar voel me niet boos of
bang. Ik kijk naar de grote gerafelde bladeren die langzaam heen en
weer bewegen en een zacht ruisend geluid maken. Tussen de bladeren
zijn de trossen bananen al zichtbaar, maar ze zijn nog groen en
klein. <br class="calibre2"/>Ik ga op mijn hurken zitten, neem een stokje en maak
krassen in het zand. Einde van de opname.</p>
<p class="western"><br class="calibre2"/>
</p>
<p class="western">####</p>
<p class="western"><br class="calibre2"/>
</p>
<p class="western">Ik ben acht jaar en het
loopt tegen Sinterklaas.<br class="calibre2"/>Voor het eerst van mijn leven zal ik een
winter mee gaan maken met sneeuw, dat moet je je voorstellen als
watten, maar dan koud. We zijn met verlof in Holland en alles is
vreemd. Ik heb net een ons suiker in een zakje ingeleverd bij de juf,
maar weet niet precies waarom. Op weg naar huis is het al donker, het
is vier uur. De mensen lopen met wasemwolkjes uit hun mond, ik ook.
Ik heb wanten aan en ben dik ingepakt. Er is veel roezemoezig licht
in de winkelstraat.<br class="calibre2"/>Ik steek over en kom bij een winkel met
snoepgoed.<br class="calibre2"/>Thuis zal ik straks gaan lezen in Pietje Bell. In de
etalage liggen grote roze suikerbeesten. Ik kijk mijn ogen uit.</p>
<p class="western"><br class="calibre2"/>
</p>
<p class="western">####</p>
<p class="western"><br class="calibre2"/>
</p>
<p class="western">Zinloze fragmentjes uit
mijn historisch archief. <br class="calibre2"/>Ik heb een zoon van bijna drie. Af en
toe tref ik hem starend aan met grote zwarte ogen. Hij heeft net een
opname gemaakt en is bezig die ergens in zijn geheugen op te bergen.
Over een jaar of dertig, veertig komen ze wel weer tevoorschijn,
betekenisloze flarden herinneringen zonder kop of staart, waarvan hij
niet kan begrijpen waarom ze hem zo melancholiek stemmen.</p>
<p class="western"><br class="calibre2"/>
</p>
</body>
</html>