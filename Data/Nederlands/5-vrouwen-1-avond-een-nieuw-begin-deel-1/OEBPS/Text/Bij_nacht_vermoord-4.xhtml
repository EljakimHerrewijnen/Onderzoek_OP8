<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bij_nacht_vermoord-4</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="Bij_nacht_vermoord" xml:lang="nl-NL">
  <div class="Basistekstkader">
    <p class="hoofdstukcijfer">4</p>

    <p class="plat-initiaal"><span class="_idGenDropcap-1">E</span>r was verder niets meer te doen, geen nieuwe data om te bestuderen of te analyseren, geen nieuwe aanwijzing om na te gaan. Morgen zouden die er wel zijn, wist ze. Nu kon ze slechts afwachten.</p>

    <p class="plat-inspring">Eve liep de slaapkamer in met het idee stiekem een dutje te doen. Zo konden ze toch nog iets van de dag maken, dacht ze. Samen een kerstmaaltijd eten, iets normaals doen tussendoor.</p>

    <p class="plat-inspring">Bij het opsnuiven van de sterke, dromerige dennengeur, schudde ze haar hoofd. Haar man had zich voor de gelegenheid, hun eerste kerst samen, helemaal op de tradities gestort. Hij moest een vermogen hebben uitgegeven aan al die bomen met kluit die door het hele huis stonden. En hij had erop gestaan om deze, die bij het raam van hun slaapkamer stond, samen op te tuigen.</p>

    <p class="plat-inspring">Hij vond het belangrijk. En ze stond van zichzelf te kijken toen ze merkte dat zij het ook belangrijk was gaan vinden.</p>

    <p class="plat-inspring">‘Kerstverlichting aan,’ beval ze en glimlachte toen ze allemaal begonnen te stralen.</p>

    <p class="plat-inspring">Ze deed een stap naar het zitje toe, maakte haar wapentuig los en schudde het van zich af. Ze zat op de leuning van de sofa haar laarzen uit te trekken toen Roarke binnenkwam.</p>

    <p class="plat-inspring">‘Mooi. Ik hoopte al dat je even zou gaan rusten. Ik moet wat telefoontjes plegen. Laat je het weten als je trek krijgt?’</p>

    <p class="plat-inspring">Ze hield haar hoofd schuin en keek hem aan terwijl hij in de deuropening stond. Ze liet haar tweede laars vallen en stond langzaam op. ‘Kom eens hier.’</p>

    <p class="plat-inspring">Hij herkende de schittering in haar ogen en voelde zijn lichaam tintelen. Opwinding maakte zich van hem meester. ‘Daar?’</p>

    <p class="plat-inspring">‘Je hebt me gehoord, bijdehand.’</p>

    <p class="plat-inspring">Zijn blik week niet van de hare toen hij door de kamer liep.</p>

    <p class="plat-inspring">‘Wat kan ik voor je doen, inspecteur?’</p>

    <p class="plat-inspring">Tradities, dacht Eve, moesten ergens beginnen. Ze greep hem bij zijn zijden overhemd en trok hem naar zich toe. ‘Ik wil je uit de kleren en snel. Dus strippen, tenzij je wilt dat ik hardhandig word.’</p>

    <p class="plat-inspring">Zijn grijns was net zo eigenwijs als de hare, waardoor ze haar tanden in hem wilde zetten.</p>

    <p class="plat-inspring">‘Misschien hou ik wel van hardhandig.’</p>

    <p class="plat-inspring">‘Is dat zo?’ Ze duwde hem in de richting van het bed. ‘Dan weet ik zeker dat je hier van houdt.’</p>

    <p class="plat-inspring">Ze bewoog snel, hij zag alleen de flits in haar ogen voordat ze zijn hemd had opengescheurd en de knoopjes in het rond vlogen. Hij pakte haar heupen en kneep hard toen ze haar tanden in zijn schouder zette.</p>

    <p class="plat-inspring">‘Mijn god! Wat hou ik van je lichaam. Geef je aan me over.’</p>

    <p class="plat-inspring">‘Wil je mijn lichaam?’ Hij trok haar omhoog, op haar tenen. ‘Dan moet je het nemen.’</p>

    <p class="plat-inspring">Toen zijn mond warm op de hare sloot, ontweek ze hem, waarop hij opnieuw toehapte. Zij kwam laag op hem af en zou hem op de grond hebben gegooid als hij haar zet niet had zien aankomen. Ze hadden eerder gevochten, met een heel bevredigende uitkomst. Ze eindigden recht tegenover elkaar, hijgend van inspanning. ‘Ik ga je nu neerhalen,’ waarschuwde ze hem.</p>

    <p class="plat-inspring">‘Probeer maar.’</p>

    <p class="plat-inspring">Ze grepen elkaar vast en weigerden beiden toe te geven. Het strijdgewoel bracht hen op de verhoging bij het bed. Haar hand glipte tussen zijn benen, kneep zachtjes. Deze tactiek had ze al eerder toegepast. Ondanks de hitte die door zijn lichaam naar haar handpalm schoot, schoof hij opzij, wist haar te overmeesteren en draaide haar om waardoor ze op het bed terechtkwam. Ze rolde weg en ging gehurkt voor hem zitten. ‘Kom dan, als je durft.’</p>

    <p class="plat-inspring">Ze grijnsde nu volop, haar gezicht rood van strijdlust, haar ogen vlamden van verlangen en de lampjes van de kerstboom glinsterden achter haar.</p>

    <p class="plat-inspring">‘Je ziet er bloedmooi uit, Eve.’</p>

    <p class="plat-inspring">Ze knipperde, rechtte haar rug en keek hem verwonderd aan. Zelfs de man die van haar hield had haar er nog nooit van beschuldigd mooi te zijn. ‘Huh?’</p>

    <p class="plat-inspring">Dat was het enige wat ze kon uitbrengen voordat hij op haar afsprong en haar omver gooide.</p>

    <p class="plat-inspring">‘Eikel.’ Ze giechelde bijna toen ze haar benen om hem heen klemde en erin slaagde boven op hem te rollen. Maar hij gebruikte de beweging om haar door te laten rollen waardoor hij weer boven op haar terechtkwam en haar op het bed vast kon pinnen. ‘Bloedmooi, m’n reet.’</p>

    <p class="plat-inspring">‘Je reet is prachtig.’ De elleboog die in zijn onderbuik stootte, benam hem even de adem maar hij kreeg toch genoeg lucht om weer een opmerking te maken. ‘De rest van je lichaam ook. Ik neem die mooie reet van je en de rest erbij.’</p>

    <p class="plat-inspring">Ze bokte en draaide, ze wist onder hem vandaan te glippen. Zijn warme mond sloot zich om haar borst; door de stof van haar blouse voelde ze hem zachtjes happen en sabbelen. Ze kreunde, boog zich tegen hem aan en trok hem aan zijn haren naar zich toe.</p>

    <p class="plat-inspring">Hij scheurde haar blouse, waarop ze overeind kwam en haar sterke, lange benen om hem heen sloeg. Haar mond vond de zijne weer en ze leunde achterover, knielde op het bed.</p>

    <p class="plat-inspring">Ze werden een kluwen verstrengelde ledematen en grijpende, tastende handen.</p>

    <p class="plat-inspring">Vochtige huid schuurde over vochtige huid.</p>

    <p class="plat-inspring">Hij nam haar eerst mee naar waar ze wilde zijn, met zijn doortastende vingers die precies wisten wat ze nodig had en wat haar zwakke plekken waren. Sidderend schreeuwde ze het uit en liet zich gaan in de ontladende spanning van het hoogtepunt.</p>

    <p class="plat-inspring">Toen rolden ze weer over elkaar heen, snakkend naar adem, kreunend en kronkelend. Hitte kwam in overrompelende golven, gevoelige zenuwen snakten naar meer. Haar mond was koortsig op de zijne toen ze op hem kwam zitten.</p>

    <p class="plat-inspring">‘Laat mij, laat me, laat me.’ Ze prevelde vlak bij zijn mond en kwam omhoog. Hun handen stevig verstrengeld terwijl ze hem in zich trok. Hij vulde haar, lichaam, geest en hart.</p>

    <p class="plat-inspring">Snel en vol razernij stuurde ze hen beiden, zo had ze het gewild sinds hij de kamer was ingelopen. Als een rivier vloeide het in haar, aanzwellend, dat onuitsprekelijke genot, de spanning en de zalige strijd tussen snakken naar bevrijding en meer willen.</p>

    <p class="plat-inspring">Ze gooide haar hoofd naar achteren, klampte zich vast aan de grillige rand van de afgrond. ‘Laat je gaan,’ bracht ze hijgend uit, in een strijd om helder te blijven zien, om zich te richten op zijn prachtige gezicht. ‘Ga maar en neem me met je mee.’</p>

    <p class="plat-inspring">Ze keek naar zijn ogen, hoe het ontzagwekkende blauw donkerder werd, voelde hoe hij over de rand ging, met een laatste, harde stoot. Met haar handen nog altijd verstrengeld in de zijne, liet ze zichzelf ook gaan.</p>

    <p class="plat-inspring">Toen de energie uit haar wegsijpelde als gesmolten was van een kaars, gleed ze van hem af. Ze trilde nog terwijl ze haar gezicht in zijn nek duwde.</p>

    <p class="plat-inspring">‘Ik heb gewonnen,’ wist ze uit te brengen.</p>

    <p class="plat-inspring">‘Oké.’</p>

    <p class="plat-inspring">Haar bovenlip ging omhoog bij het horen van de zelfgenoegzaamheid en de uitputting in zijn stem. ‘Ik heb echt gewonnen. Ik heb precies van je gekregen wat ik wilde, maat.’</p>

    <p class="plat-inspring">‘Godzijdank.’ Hij ging verliggen zodat hij haar tegen zich aan kon trekken. ‘Pak wat slaap, Eve.’</p>

    <p class="plat-inspring">‘Een uurtje dan.’ In de wetenschap dat hij zelf ook nooit langer dan een uur zou slapen, plooide ze zich om hem heen om zijn nabijheid te blijven voelen.</p>

    <p class="plat">Toen ze om twee uur ’s nachts wakker werd, besloot Eve dat het dutje voor het avondeten haar interne klok had verstoord. Nu ze helemaal wakker was, ging de knop om en richtten haar gedachten zich op de informatie die ze tot dusver had verzameld.</p>

    <p class="plat-inspring">David Palmer was hier, in New York. Ergens in de stad – enthousiast in de weer. Ze voelde aan haar water dat Stephanie Ring al dood was.</p>

    <p class="plat-inspring">Het zou hem meer moeite kosten om de anderen op de lijst te pakken te krijgen, dacht ze en draaide zich om in bed. Zijn ego zou hem dwingen om het te proberen en hij zou een steek laten vallen. Waarschijnlijk had hij dat al gedaan. Ze had alleen nog niet ontdekt wat.</p>

    <p class="plat-inspring">Met haar ogen dicht probeerde ze zich in te leven in het brein van Palmer, zoals ze dat jaren geleden had gedaan toen ze achter hem aan had gezeten.</p>

    <p class="plat-inspring">Hij hield van zijn werk, zelfs al toen hij als jongen experimenteerde met dieren. Het was hem gelukt die kleinschalige moorden te verbergen en een opgewekt, onschuldig gezicht op te zetten. Iedereen die hem kende – ouders, leraren, buren – had gesproken van een vrolijk, behulpzaam jongetje. Een pientere knul die hard leerde en geen overlast veroorzaakte.</p>

    <p class="plat-inspring">Toch waren enkele klassieke elementen al zichtbaar geweest, zelfs in zijn jeugd. Hij was een eenling, obsessief netjes, dwangmatig georganiseerd. Hij had nooit een gezonde seksuele relatie gehad en was sociaal onhandig met vrouwen. Ze hadden honderden discs vol logboeken gevonden, die teruggingen tot zijn tiende jaar, waarin zijn theo­rieën, doelstellingen en prestaties nauwkeurig waren opgetekend.</p>

    <p class="plat-inspring">En gaandeweg, met oefening en studie, was hij heel, heel goed geworden in zijn vak.</p>

    <p class="plat-inspring"><span class="italic">Waar zou je je laboratorium opzetten, Dave? Het zou een comfortabele plek moeten zijn. Je houdt wel van een beetje comfort. Dat heb je vast gemist in de bak. Dat heeft je zeker pissig gemaakt? Daarom wil je nu degenen pakken die ervoor gezorgd hebben dat je daar terechtkwam.</span></p>

    <p class="plat-inspring"><span class="italic">Je hebt een fout gemaakt door ons van tevoren te laten weten wat je van plan bent. Maar dat is ook je ego. Eigenlijk gaat het tussen jou en mij.</span></p>

    <p class="plat-inspring"><span class="italic">Dat is nog een fout, want niemand kent je beter dan ik.</span></p>

    <p class="plat-inspring"><span class="italic">Een huis</span>, dacht ze. <span class="italic">Maar niet zomaar een huis. Het moet in een goede buurt zijn, in de buurt van fatsoenlijke eetgelegenheden. Die jaren achter de tralies waren waarschijnlijk een belediging voor je verfijnde smaakpapillen. Je hebt meubels nodig, comfortabel en stijlvol. Beddengoed, degelijk spul. En iets van een amusementencomplex in de buurt, je moet tenslotte op het scherm kunnen zien wat mensen over je zeggen.</span></p>

    <p class="plat-inspring"><span class="italic">En dat alles kost geld.</span></p>

    <p class="plat-inspring">Opeens zat ze rechtop in bed en Roarke roerde zich naast haar. ‘Ben je er al uit?’</p>

    <p class="plat-inspring">‘Hij heeft ergens een lijntje waar hij geld vandaan haalt. Ik vroeg me al af of hij ergens geld had gestald, maar het leek onbelangrijk omdat hij het nooit zou kunnen gebruiken. Ik had het mis. Geld is macht en hij heeft vanuit de gevangenis een manier gevonden om bij zijn geld te komen.’</p>

    <p class="plat-inspring">Ze gooide het dekbed van zich af en sprong uit bed toen de 'link begon te piepen. Ze staarde er een ogenblik naar en wist genoeg.</p>
  </div>
</body>
</html>
